粤自神禹鑄鼎象九州，凡宇内山川載在職方者，蓋詳矣哉。然其大者固按牒可考，若阻遠幽窅，或闚眺所未及，即書不具載，載不加詳，而山川之勝概與夫往哲之芳蹟，往往幾于湮滅，希蹤方外者，恒三竊嘆云。余不佞，性耽幽癖，每見一泉一石，輒戀戀不能舍去，殆自幼已然。比筮仕雲、江，躬繫簿書，不遑遊覽，即青原之勝未遂登臨，迄今不無悵想。後繇省垣出參浙藩，總儲務，公署即倚吴山下。時邀客飛觴，得快心于十景之巔。尋遷右轄入閩，則與武夷君爲莫逆，凡三徜徉於九曲。迨致江右政歸，偕同年王敬美遨遊匡廬，尋鹿洞、天池之勝，再信而行，自是得反初服。回思宇内奇觀，浙曰吴山，閩曰武夷，楚曰匡廬，景勝甲天下。余宦轍所經，具得託足逖覽，而其間峙者、流者、幽者、怪者，收填胸次，庶幾乎夙願可償。既歸田，暇豫闢百畝之園，爲頤庸之所。邑故多奇石，手自掄選，平地爲山，隨意區畫，名曰「卷石小境」。盤桓終日，自適其天，容與將九載。偶於夢寐中神遊，攀岩陟巘，非生平所覩。又或夢有餽奇石，盈庭堪賞。既寤，直以夢視之。未幾，奉詔起西川。捫參歷井，鳥道天梯，歷經艱險。及入粤，見風洞、華景。諸巖佳勝，寰中罕儷。又靖藩諸王孫間以奇石相遺，恍若往日夢中景象。因公餘周覽桂林之勝，陟降巒巖，遡洄洲嶼，靡匪奇遘。其勝以山計者曰獨秀、曰灕、曰雉、曰南溪、曰伏波之類，凡十有八。以川計者，曰灕江，曰陽江，曰南溪，曰弹丸，曰訾家洲之類，不一而足。且磨崖鑱字皆古名人詩賦其上。每臨眺間，則簇峰澄練與目謀，松笙澗瀨與耳謀，而詩篆之幽麗奇絶者，又與心謀。色色象象，總命曰山川之勝，而叢聚于桂林，即吴山、武夷、匡廬當不少讓。顧彼三勝者，炳炳圖志中，而桂獨無有，竊爲山靈怏怏。因别駕張君羽王素稱博雅，且世居灕山下，爲「山川主人」，與余有舊誼相過，遂以志屬焉。君遜謝不能。因諷以「有勝如此，不如無有」之語，又請爲君供副墨之需，而藩使管君世臣、徐君君羽復從臾焉。君於是旁搜博採，援古質今，凡諸山之巑岏，諸川之邈絶，及數百年之古文遺事、郡國政績、文獻流寓，彙摩編成。帙凡二十有四卷，前十六卷爲桂勝，志勝概也；後八卷爲桂故，志故實也。二志作，而山川之幽僻，古蹟之幾于沉晦者，至是悉顯，直與吴山、武夷、匡廬諸志相彪炳。俾宦遊兹土者，得按圖攬勝，則勝與志合，見與聞合，幽懷益暢，而詠賦益增。即未涉足于桂者，亦展卷瞭然如指諸掌，而山川藉是永有聞于四方矣。張君之功甚偉，而不佞之幽癖及夢所感徵，庶不孤哉！庶不孤哉！是可爲桂之山川賀矣。余因命臨桂何令太庚授之剞劂氏，以廣其傳云。
時萬曆庚寅孟春之吉，欽差總督兩廣軍務兼理糧餉帶管鹽法兼巡撫廣東地方兵部右侍郎兼都察院右僉都御史中都節齋劉繼文撰。
嘗讀柳子厚訾家洲記，稱「桂林多靈山，拔地峭起，林立四野」，意欣然嚮之，顧去松數千餘里，欲一登眺無繇也。萬曆己丑夏，會余奉命鎮撫西陲，道衡、湘入桂林，驟見石峰交立雲表，左顧右盼，令人輵轄。久迺知郭以内爲獨秀、疊綵、華景諸山，其外則栖霞、彈丸、龍隱峙其左；隱山、西峰、中隱踞其右；又伏波、灕、雉旁跨江水；水則灕、陽，二江會於灕山，沕潏南湊以入海，而訾家洲寔爲之襟喉，此其大觀也。余未遑周覽，即一二所覩記：峰巒鋭者筆聳劍植；稍有起伏，或旆而麾，或几而憑，又或列甗可炊，或端笏以謁；其平者屏倚幕張，詭麗非一；中有巖洞，或堂或室，或闕或閣，乳凝苔繡；諸石駢附者又千態萬狀，尚訝子厚所稱爲未備云。且海内名山稱鉅麗者豈少哉？然皆數峰而止，迺桂城内外，不出數里，而玉笋瑶篸，森列若此，抑又奇矣！先是督府大司馬節齋劉公遊而樂之，謂勝概不可無紀。因張君羽王博雅能文，且世家灕山麓，遂以屬筆。張君於是原本山川，採輯題詠，爲桂勝。又因桂勝摭拾前聞，補苴遺事，而桂故作焉。盖志形勝，所以表山川；而志故實，所以徵形勝，他無關於形勝者不與也；故桂勝出，則不出户而可以神遊；桂故出，即未暇咨詢，一展卷而其人與事瞭然在目。其有功於山川甚偉，非徒備野史已也。書成，司馬公既序而付之梓，謂余乃山川主人，宜序諸末。或有進言於余者曰：「粤西岩穴，即荒州下邑往往多奇絶，匪直桂也；顧寀阻幽遐，非遊人墨客所能至，而其鄉之人又無如張君者，可以表揚之，以故垔滅弗彰。今桂之勝得司馬公而著聞，山川顯晦信非偶矣。」余不其然。山川鍾秀效靈不以時間，又安知繼今來不有探奇好古如司馬公，搦管能文如羽王氏者出，以續全省之勝，以補文獻之遺，豈不尤偉也哉！此亦司馬公意也。余請注目以󷼕。
時萬曆庚寅清和穀旦，欽差巡撫廣西地方都察院右副都御史前兵科都給事中侍經筵官華亭蔡汝賢撰。
右司馬兼中丞兩廣督府靈璧劉公去歲冬初東下，装嚴過故吏張子，語之曰：「自不穀有事于四方，見所在一泉一石粗足寓目，其人莫不有志記，用表厥勝，乃雲峰煙溆，參錯如繡，如子桂者，顧反獨無，有勝如此，不如無有。子，山中人。盍圖諸？」語訖，驚起，謝不能。具白：「今南都大司馬連江吴公、按浙侍御華容蔡公先後見屬，一如今指，皆固謝已之。」公咲謂曰：「子云不能，惡乎在？」對曰：「地勝固爾，抑人也殊勝？桂雖乏人，擁朱輪、乘獨軺，迭往迭來，豈乏四方之英儁乎？撫有山川，以其餘閑，或陟在巘，或降在原，亦或汎川溯洄洲嶼，或撫景以興詠，或紀遊以見名，山川藉之，故永有聞。此豈非殊勝耶？不此志記，焉得勝？」公曰：「然。」又曰：「日不穀家居，嘗夢入山。睹山四壁，徧有題刻。子今言与夢合，顧曰『不能』，得無慮抄搨不給故耶？不穀是任，慎勿讓。」明日，公果遣麾下，四出蒐致。比臨發，授意藩使鄞管公爲過，申命更選抄者，俾益具録。既又以一人領衆山，不勝其書，檄縣行視，亟議以濟。居無何，參藩雲間徐公以代行藩事至，陸續抄搨，十得六七，書亦草具四五。參藩公聞之，以暑著書，時枉勞苦，又屬縣以增廣未備。縣令南海何君奉檄唯謹選諸生稽古者，挾搨工与俱，廪從優厚。于是峥嶸之杪，邈絶之濱，人争猿攀鳥集，齎楮墨以往，數百年之古文遺事出布人間。張子既幸驟得未睹，又辱公近檄府給以筆札，參藩公間日趣取草，親爲校定，府丞吕君与諸大夫亦間過視；雖則不敏，敢不厲志？况前被公激發以「有勝如此，不如無有」之語哉？書凡十六卷，因名桂勝。所爲卷第，以先奉公授獨秀諸搨本，家灕山下，日就手寫所得次之，餘悉按抄搨至者之先後以爲卷第。外桂故八卷，用輔以行，其意亦具桂故序中。
踞城稍東，凝秀獨出，頗與衆山遠，故曰「獨秀」。國初，考卜其陽，爲靖江宫殿。朱邸四達，周垣重遶，蒼翠所及皆禁籞間地，以故彤亭畫觀上出雲表，下漸清池，最爲諸山麗觀焉，外人鮮得至者。山故刻有孔子像，按圖乃元人所爲。及見鄭叔齊記，則即山建學，自唐已然。莫休符謂：其時有從事所居，似唐以前府治亦在是。有巖曰「讀書」，以劉宋時始安太守顔延之著名。巖前故有五詠堂，鐫顔五君詠。
虞衡志云：讀書巖在獨秀峰下，直立郡治後。爲桂主山，傍無坡阜，突起千丈，有便房、石榻、石牗，如環堵之室。
靖江府圖云：亭有清樾、喜陽、拱秀、望江，臺有凌虚，館有中和，室有延生，軒有可心，所有修玄，門有擁翠、平矗、拱辰、朝天。其上則玄武閣，次則觀音堂、三官廟。山半則靈官及山神祠，皆其所禮神處。其下有池曰月牙，可用汎舟。又有樂山、探奇、瞻雲三處，可備清眺。穿雲則其將陟巔之道也。
顔二句見唐鄭叔齊記中，惜未睹其全。然兹山發詠自顔始，他盖未之及，故特存之。見經名賢賞異，獨秀最先矣。
老鶴下遥天，昂昂在林表。霜毛臨野人，逸氣秋天杳。矯矯顔始安，不受冠帶繞。清真自嵇阮，一醉萬事了。讀書空谷中，生芻白駒皎。長哦五君詠，極目送飛鳥。
洞口微雲恣卷舒，石巖相對一蘧廬。賦才晋宋多夷曠，好景古今難宁儲。茗盌已驚浮雪浪，齋厨俄聽響鯨魚。子雲識字終何用，且讀人間未見書。
紹興甲戌三月廿七日，知府事吕愿中訪顔氏讀書巖，瀹茗鼓琴，裴回久之。預者四人：機宜劉襄、監郡朱良弼、司理葉仁。
城之西北維有山，曰「獨秀」，宋顔延之嘗守兹郡，賦詩云：「未若獨秀者，峨峨郛邑間。」嘉名之得，盖肇于此。不藉不倚，不騫不崩。臨百雉而峙立，扶重霄而直上。仙挹石髓，結而爲膏，神鑿嵌竇，呀而爲室。囂滓可遠，幽偏自新，勝概岑寂，人無知者。大曆中，御史中丞隴西公保鄣南服，三年政成，乃考宣尼廟于山下。設東西庠以居胄子，備俎豆儀以親釋菜。雖峻阯可尋而叢薄未翦，公乃目常從以上，每指荒榛而授事，爲力無幾，得兹穴焉。閎而外廉，隘以傍達。立則艮其背，行則躓其腓。于是申謀左右，朋進畚鍤。壤之可跳者，布以增逕；石之可轉者，積而就階。景未移表，則致虚生白矣。豈非天賦其質，智詳其用乎？何暑往寒襲，前人之略也。譬由士君子韜迹獨居，懿文遊藝，不遇知己發明，則蓬蒿向晦，畢命淪悟，鹽車無所伸其駿，和氏不得成其寶矣。篆刻非寵，庶貽後賢。
桂林爲郡，千山環秀。而井邑之内，一山峙立，狀如冠冕，凡州堂臺亭榭，開户相倚，清輝可掬，玩之無斁，遊者忘歸，名曰「獨秀山」。山復有巖，可容十許人，蕭爽虚凉，坐却煩暑。宋顔延年出守是邦，來遊巖間，讀書爲文以自娱，名曰「讀書巖」。盖紀于圖志者，其略如此。唐大曆中，李昌夔爲桂管觀察使，因建學其下。建元間，御史裏行鄭叔齊爲之記，脱落顔延年事，而獨載昌夔之事。景平、建元相去視今爲未久，不應頓失其傳。觀叔齊文字猥陋，非愛奇博古之流，亦不能考尋前載也。余元祐五年被命承乏于此。視事累月，聞斯巖名，嘉顔延年好尚不凡。訪求故迹，而荒崖斷石，榛莽蕪穢，殆不可見，乃命寺僧芟夷营葺之，創爲堂軒以面巖曲，而唐人名刻猶有存者，因鑱其旁曰「顔公讀書巖」。延年才高性偏，放蕩不羈，前後見斥于徐羡之、劉湛輩，不能無怨。嘗著五君詠，旨味閑淡，推重一時，然亦以此取怨當路，故又榜其上曰「五詠堂」。五詠雖非延年在桂所爲，而乃平日自况也，并刻之左右。嗚呼！士之負才不羈而趨世尤踈者，其大足以殺身滅宗，次或流離困挫，不能自保者踵相躡也。如延年文采，江左以來盖一二數，少与謝靈運齊名，辭氣軒揚，凌傲當世，亦略相似。靈運竟以僇死，而延年獲免，盖幸矣。後之來者，遊其巖，觀其詩，足以想見其平生大概云。
孫覿北歸，提點刑獄董𦯳、招經略安撫劉彦適、轉運副使陳兖、轉運判官趙子巖餞于蒙亭。飯後登鐵牛寺塔，徒步入藏院，觀無盡老人畫像、初寮道人書榜、讀書巖所刻五詠。晚集於静寄。紹興四年十月十七日。
開封王維則，拉張信之啜茶巖下，山主華公預焉。淳熙十年歲次癸卯七月十九日題。
有「宋顔公讀書巖」六字，篆者不書名，疑即孫覿。題名内云「初寮道人書榜」。「初寮」則王安中所自號，不則孫覽之鑱也。
灕山人曰：環桂諸山以千百計，惟獨秀中城崛起，有王公貴人之象焉。自前世剖符持節，開府是處。今靖江以同姓諸王建國南中，爲明藩屏，館宇金碧，跨山彌谷，盖足當其盛矣。抑尚有可請者，曰：顔光禄一出守，遂以「二始」大著郡名。至梁之裴邃爲始安，自稱「三始」，喜見言論。又桂山諸詩，造端光禄，實在是山，請得以諸繕修餘材，即巖構祠，比宋五詠堂，庶先政之風不墜，本山之韻益光，亦一盛舉也。不然盍觀諸孫記乎？鄭舉其詩，尚爾不免，曾謂大國，而可不議及此乎？當必有請之者。
陽江西來，東入灕水，魁然起據南皋之端，是爲灕山。横障江口，引犇瀾東注，有北招伏波，南与闘鷄、雉山并力扞江之狀。洞曰「水月」，門出水上，其高侔闕。夏秋之交，移舟入中，遊魚千百，瀺灂几席間。洞朗潭澈，光相映燭，濵水諸巖洞不能及也。南溪諸山列戟山陽，陽江餘波出雉山者亦迴合於前。故宋提刑方公信孺即南壁下建精舍以居，曰「雲崖軒」。軒廢已久。前邵令君以仁於提刑所鐫詩前建屋，署榜曰「古雲崖軒」，因祠范、方兩公於中。前學憲鄱陽劉公應麒增起廊舍，學憲南昌熊公惟學易墻以磚，今兩廣督府靈璧劉公繼文復命修飾，自是可漸復軒舊觀矣。軒左有洞東出，曰「東暉」。東有高巖，曰「南酉」。
風土記云：灕山在訾家洲西，一名「沈水山」，以其山在水中，遂名之。故老相傳龍朔中，曾降天使投龍於此。今每歲旱，請雨潭中，多有應。前政元常侍以其名与昭應驪山音同，故遂改爲「儀山」。
虞衡志云：水月洞在宜山之麓，其半枕江，刓刻作大洞門，透徹山背。頂高數十丈，其形正圓，望之端整如大月輪。江别派流貫洞中，踞石弄水，如坐捲蓬大橋下。
萬里風煙倚瘦藜，湘南曾自一登陴。雲崖知在宜山麓，水月傳夸古洞奇。四字丹書無夢見，千峰蒼玉有誰詩。門前繋馬松陰下，鴉背斜陽影屢移。
緑野年來喜有秋，行春到處小淹留。朝陽亭上初披霧，水月巖中更枕流。竹徑不容周俗駕，桃溪還泊晋漁舟。遨頭自愧非元老，濫總師干乏壯猷。
灕江即湘江，濈濈清見石。其東列群峰，秋水碧復碧。日出霧露收，草徑上逼側。憑欄舒望眼，已足慰疇昔。更窺巖穴勝，創見爲驚惕。如何數里間，奇觀屢接跡。寬同厦屋深，劃若巨靈擘。日月逓光景，風雲變朝夕。石橋幾年成，乳竇一時滴。神龍舊隱處，仰視多易辟。蜕迹凛猶存，隱隱印霜脊。下有澄湫深，餘波漱蒼壁。往者已仙去，來者此其宅。薄晚叩松關，風過聲索索。聊麾車騎退，容我且散策。却望訾家洲，輕舫渡前磧。回首煙樹林，已復掛蟾魄。宇曠净餘滓，群物被光澤。河洲寄遐思，空巖皎虚白。清輝猶可窺，水色相激射。天邊与川上，亭亭如合璧。居然廣寒遊，不用假六翮。班坐依微瀾，晤賞共佳客。与之想千載，詎有古今隔。簫鼓歸夜闌，觀者燦城陌。往往羅杯斝，班班見殽核。諒因年歲豐，人意少舒適。視爾意少舒，於予多忻懌。
丙戌上巳，余与張仲欽、朱元順來遊水月洞。仲欽酷愛山水之勝，至晚不能去。僧了元識公意，即其上爲亭，面山俯江，据登覽之會。五月晦，余復偕兩賢与郭道深來。水潦方張，朝日在牖，下凌倒景，凉風四集。仲欽欣然舉酒屬余，曰：「兹亭由我而發，盍以銘之？」余与仲欽頃同官建康，盖嘗名其亭曰朝陽，而爲之詩，非獨以承晨曦之光，惟仲欽之學業足以鳳鳴于天朝也。今亭適東鄉，敢獻亭之名亦以「朝陽」，而巖曰「朝陽之巖」，洞曰「朝陽之洞」。元順、道深合辭稱善，即書巖石，記其所以。
往爲仲欽賦朝陽亭，亭在建康，其詩曰：「便合朝陽作鳳鳴，江亭聊此駐修程。南瞻京洛臨雙闕，東望仙家接五城。日上白門兵氣静，春歸淮浦暗潮平。遥憐莫府文書省，時下滄浪自濯纓。」明年，余爲桂州，仲欽以常參官十六人薦爲廣西提點刑獄公事。又明年，余罷去，仲欽直秘閣，寔代余。盖与仲欽嘗遊朝陽巖而樂之。於余之行也，仲欽置酒巖上，諸侯賓客咸集，顧不可以無語，乃賡建康之詩，以記余与仲欽事契如此，爲嶺表異日之雄觀云。
水月洞剜灕山之麓，梁空踞江，春水時至，湍流貫之。石門正圓，如滿月樣光景穿映，望之皎然，名賓其實舊矣。近歲或以一時燕私，更其號爲「朝陽」，邦人弗從。且隱山東洞既曰「朝陽」矣，不應相重。乾道九年秋九月初吉，吴人范成大、莆田人林光朝考古揆宜，俾復其舊，成大又爲之銘，百世之後尚無改也。銘曰：「有嵌孱顔，中淙漲湍，水清石寒。圓魄在上，終古弗爽，如月斯望。灕山之英，灕江之靈，復其嘉名。范子作頌，勒于巃嵸，水月之洞。」
曾布、陳倩、苗時中、劉宗傑、齊諶、劉誼，宋元豐二年中秋遊。
淳熙乙未歲仲秋日，廣漢張敬夫約長樂鄭少融、玉山趙養民同遊水東諸巖。薄暮自松關放舟，泊水月洞，天宇清曠，月色佳甚，因書崖壁，以紀勝概。
臨江曾宏正、崇仁吴湜、廬陵楊壽惪、三山陳華子、羽士李可道同遊，子公邁、公适侍。淳熙癸卯九月望。
桐廬詹儀之，以淳熙戊申四月辛巳，同臨賀别駕涂四友、新欽陽守陳昭嗣、前桂林郡文學陳邕泛舟訪水月洞，登訾家洲。時亭榭一新，江山改觀，懷古攬勝，觴詠忘歸。後一月辛酉，約幕屬陳邕、唐廷堅、雷霆，憲屬陳東，漕屬黄奕、余稱、劉三錫來尋盟。
延陵吴宗旦宜之、新安朱晞顔子囦冒雨泛舟，遊朝陽洞，以訪水月。水色正碧，洞月宛然，無異望冰輪於雲峰缺處，舉杯酹月迺還。
丹陽張金以紹熙甲寅正月四日，集賓僚廬陵胡槻、相臺王思詠、吴門范藻、臨川董居誼、新安汪楚材、郡人滑懋于報恩寺之翛然亭。食已，泛舟龍隱，遂過訾家洲，訪水月洞，登慈氏閣，從容竟日而歸。桂林山水之勝，冠絶西南，易節此來，雖去鄉益遠，而公餘登覽，心開目明，歸思爲之頓釋云。
淳熙丙午，先公吏部通守是邦。戊申春，拜欽陽太守。時連帥桐廬詹二卿与先公爲道誼交，不以吏属視，一觴一詠，莫不與焉。疇累侍膝下，年未冠，今四十五載矣。紹定己丑，疇自零陵守蒙恩再畀節來南，登桂嶺四望，簪帶宛然，白雲何在？情已不能自勝。歲餘，幸所部相安，得以暇日携累輩遊水月洞，細睨懸崖，上有詹与先公所識歲月，愈愴然于中。命成之來前，曰：「汝知之乎？先公自擢第至二千石，歷欽、貴、徽三郡，俱有治狀。入拜右侍郎，輪對論中外吏治苟且事。玉音嘉奖者數四，即下诏戒飭。未幾，持浙西憲節，活毗陵、京口、江陰饑民百萬，至今人思之。盖先公平昔有言：『仕官無大小，食焉必思其報。』今日能挈汝以遊此者，先訓之力也。汝謹毋忘！」成之拱手曰：「唯。請書之。」
吾閩衣冠甲天下，遊宦於桂林者一時爲盛。經幕三山卓樗子用，紹定辛卯菊節會同里二十有一人：同幕趙繇夫仲至、林文誠公著、憲幕李遇用之、漕幕陳夢庚景長、林應辰振老、趙希鄂仲韡、薛之鑑明叟，奉檄至者郭岳伯崇、陳該一彦博、方禹錫文瑞、李士煒華國、趙必取世潁、王震定東父、柯楚伯翹、林顥景程、林機次樞、鄭公望希吕，調銓者陳士吉一卿、趙希王㻷宗美、陳應龍翔卿，聯轡湘南，登千山，憩簪帶，挹棲霞、七星之秀。薄暮舍策泛舟，由龍隱涉訾洲，夷猶水月之下，把酒賦詩，人物與衆山俱清，情無涯而樂亦無涯也。
贛曾原一、汴趙希囿淳祐壬子上巳，盤薄水月，詠南軒遺篇，光霽熙然，懷哉若人。
灕山人曰：山故有遊者，鍾春伯、范旂叟姓氏，經略新作郡齋詩，亦在其間。詩盖張維諸人作，苔凝水蕩，不復可録。又有杜循自記所得陸游書与詩。南宋文名，陸生最重，然亦剷磨過半矣。曾宏正詞非邁俗，故獨存。題名乃朱晞顔，師表一方，顧詞憶歌者何。或問范、方祠所起，曰：「余碑中略具之。」頃讀文穆公論桂山也，曰：「吾家東南，奉使幽、薊，南宅交、廣，西至岷、峨之下，所經太行、常山、衡嶽、廬阜，靡不登覽。乃博大則有之，峰巒奇秀舉出桂下，雖九華、黄山、仙都、雁宕及夔之巫峽，亡以過也。桂山宜爲天下第一」云。提刑之注意諸山也，其傳備矣。莆文獻志反訾其歸營所居于鄉之巖以爲癖，非戀戀諸勝故耶！又不特銘水月、軒雲崖已也，何可無祠以奉厥志？况兩公往皆見德於士民乎！或又問：諸山志古，此獨變文何？夫祠有章往勸來之義焉，非若倚山而亭，臨川而閣，徒恣賞于泉石，寄情於雲煙以自適其適也。其義正，故其指顯。變例而志諸公之舉祠，何郵之有？
山東北麓，下款江水，其上侧起，有昂首欲飛之勢，名或因之，昔人遂以白雉聞僧顒誦經事附之。山在灕山、南溪諸山間。往，城南虹橋未築時，灕波撼其東，陽江遶其北，襟帶兩水，潭管其轂，弭櫂登皋，巖門在焉。巖自南入稍深，詰曲可七八丈，倚山南望，見灕挾陽江与彈丸、南溪諸水澔漾長邁，瀾縈灘迅，縹緑天際，翂翂然欲起，即攬雲于蒼梧，觀濤于南海也。有宋諸公當日宴集禊亭、青羅閣，今皆不知所在。近得僧粗營菴居，鐘磬餘音，適与水石蕭寥之響相答，亦堪清聽。乃山北危崖佛閣，平野酒亭，非不據勝互列巖表，然巖壁無一舊刻，豈昔人遊覽有未及哉？毋亦以閣則迫山阸陿，亭則對岸喧囂，自昔已然矣。
轉運使屯田外郎蘇安世，与進士趙揚來遊，并男召文、祥文、炳文、彦文侍行。乙未三月廿三日。
大宋治平元年臘後一日，運判孔延之具舟按部，因率通判范子明、機宜姚原道、知龔州丁錞飲餞于雉山，提刑余藻書巖石以紀。
武陵張頡仲舉、甬上苗時中子居、洛陽劉宗傑唐輔、吴興劉誼宜父，七月自真山來遊。元豐元年八月初。
轉運使朝散大夫直集賢殿陳倩、權提點刑獄奉議郎彭次雲、權提舉常平奉議郎齊諶、權發遣提舉常平通直郎劉誼，元豐二年十二月十七日同遊雉山巖寺留題。
元豐辛酉歲孟夏廿三日，君美會仲舉、仲隱、施元、子期，自壽寧早饍泛舟，晚飲雉巖，是日仲隱被旨還使湖南。
通直郎經略司管勾文字李孝忠全叔、永寧簿吴朋彦周，元祐二年九月七日來遊。
元祐六年三月廿四日，自逍遥樓出桂江，泛舟至雉山觀巖洞，微雨，不可登絶頂，泝流過壽寧，復還逍遥置酒。高郵孫覽，温陵謝季成，漣水孫傑，荆渚朱衮，宣城董必，曲江譚掞、劉暐同遊。
汴陽高士勤德修、許賓元忠，崇寧二年七月初四日同遊雉山。
程子立安撫邕、莞，周公儀、許元善、范貴之、張通甫、張景通、藺太冲、柳成甫、李端臣、洪仲達、程聖欽、范少房、同通叟飲餞雉山。崇寧壬午季夏望日。
東都程建子立，崇寧甲申清明前一日挈家遊，男徹、術、衍侍行。
鄱陽程欽之率龍舒劉成之、汶陽梁晦叔、淄川范貴之、臨川徐伯應、鄱陽萬彦亨、劉長孺、南康范少房、南海張守道同遊雉山，男昇侍。大觀戊子九月望日。
張子修、農子源、王君錫、宋義夫、何由道、張方仲、侯伯壽出餞于此。大觀庚寅九月廿一日。
政和二年三月廿七日，南郡唐晋德携家遊，鋼、銖、銓、錫侍行。
建安謝勳、信都李温、古原田永年、長沙裴嶢、廣陵楚執規、淮海楊書思，政和癸巳孟春晦日同來。
杜賢萬、劉資中、張方仲自龍隱過雉山。政和三年三月廿日。
清湘唐孝稱宗舉、開封劉若愚惪夫、若水幾道，乘暇登永寧閣，復飯雉山。紹興丙申重九日。
肥鄉胡彦温以職事約東提鹽會議蒼梧，桐廬詹體仁招三山熊景瞻飲餞于雉山之禊亭。雨餘，江山如洗，樽俎無復暑氣。檢校陳迹，一别盖六年矣。縱步巖广，景物尤勝，勸酬歡甚。豈偶來還勝于特來耶！淳熙十有一年夏五月甲寅。
豫章李大異帥桂之三年，勸農于廣壽寺。是日春和景明，天氣清淑，因從容禊亭，遍觀前賢鐫刻，過午而歸。通判翟𤰩、胡槻、臨桂令斛邁偕來。嘉泰改元仲春望日。
灕山人曰：雉之盛在宋世。士大夫輕舟便輿，望巖至止。夫豈有栖霞之奇奥，龍隱之廣坦哉？良以近峙郭南，不煩遠策，下當江澨，且可臨泛。况介居諸山之中，東西馳騖，指顧最便。又是時合浦、朱崖舉隸部内，漕司、憲使歲中按行，往返多南道，出祖入勞，假兹成禮，不然豈慕白雉而來耶？經不東傳，雉不南化，山不知作何名，可發一粲。十餘年前，斯巖莫傳焉。非以亭館既殘，巖栖無庇，主者棄如遺迹，遊侣因而斷轍哉？無足慨者。惟士大夫所題名，昔本賢豪，今餘文字，就壁按視，一值其人如蘇轉運之高義乎？低回其下，必不忍去。竊慨夫把翰舊區，行觴餘址，衣冠所萃，丘墓是叢，乃何地不可歸骨，獨与是山争尺寸之土，甚無謂也。飭以厲禁，使人不侵，其惟賢府公明令君乎。
從闘雞山北水口入，是爲南溪山，以溪名。諸峰迴合，四壁峭懸，烟翠黝蒼，著衣如染。唐李公渤愛其映帶溪流，特于玄巖、白龍多所穿築。白龍之前，溪水澄碧，中有泉出，是爲新泉，亦公之所鑿。自殫精思，製序綴詩，及去桂之際，留題致意。後或改玄巖曰「觀音」。轉玄巖而上，有巖曰「泗州」，皆僧人巖居者，取所奉彼教内兩大士號之。至宋，東南巖諸巖，始以郡人劉仲遠學道其中，名其上巖曰「劉仙」，下則「穿雲」。緣穿雲東北行，以有仲遠足迹，名曰「仙迹」。劉仙之旁，閣出巖際，名曰「通明」。其前有道觀，長松落落，據床小憩，頗有蕭踈之狀。然似不若白龍、玄巖，俯映寒漪，流翫芳藻，花猶池植，鳥似家禽，隔水茆居，砧杵間發，不知身在莽蕩之野也已。
虞衡志云：白龍洞在南溪平地半山中，龕有大石屋，由屋右壁入洞，行半途有小石室。劉仙巖在白龍洞之陽，仙人劉仲遠所居也，石室高廣，出半山間。
玄巖麗南溪，新泉發幽色。巖泉孕靈秀，雲烟粉崖壁。斜峰信天插，奇洞固神闢。窈窕去未窮，環迴勢難極。玉池似無水，玄井昏不測。仙户掩復開，乳膏凝更滴。丹砂有遺趾，石徑無留跡。南眺蒼梧雲，北望洞庭客。蕭條風烟外，爽朗形神寂。若值浮丘翁，從此謝塵役。
假守吕叔恭拉機宜劉子思、監丞朱國輔、經屬陳朝彦自中隱巖過白龍洞，叔恭之子大鈞侍行。紹興甲戌季春之七日。
臨江曾宏正，淳祐癸卯閏望，同三山常挺、臨川吴湜、羽士李可道來遊，子公邁侍。
淳祐庚戌春，覃懷李曾伯因勸耕來觀，得四十字。是日微風扇和，輕雲閣雨，千峰翠滴，四野緑秀，枝禽對語，春意駘蕩無極。徜徉久之，緩轡而去。賓佐四明史偉之、廬陵曾垓、眉山楊埏、東嘉林十、三山卓炎子、廬陵王真孫、長沙胡盛、盱江周子荣、潼川楊牧之、清湘滕處厚續至。
桂水、灕山右匯陽江，數里餘，得南溪口。溪左屏外崖巘，鬪麗争高，其孕翠曳烟，邐迤如畫。左連幽野，園田鷄犬，疑非人間。泝流數百步上巖。巖下有灣壤沮洳，因導爲新泉。山有二洞九室。西南曰白龍洞，横透巽維，蜕骨如玉。西北曰玄巖洞，曲通坎隅，晴眺灕水。玄巖之上曰丹室，白龍之右曰夕室。巽維北梯險至仙窟，北又有石室，參差砑豁，延景宿雲。其洞室並乳溜凝化，詭勢奇狀，俯而察之，如傘如輦，如欒櫨支撑，如蓮蔓藻井。左睨右瞰，似簾似幃，似松偃竹裊，似海蕩雲驚。其玉池玄井，岚窗飆户，迴環交錯，迷不可紀。從夕室梁溪向郭，四里而近，去松衢二百步而遥。余獲之，若獲荆璆与隋珠焉，亦疑夫大舜遊此而忘歸矣。遂命發潜蔽深，磴危宅勝，既翼之以亭榭，又韻之以松竹，似讌方丈，似昇瑶臺，麗如也，暢如也。以溪在郡之南，因目爲南溪，兼賦詩以紀之。
皇宋開國，幾二百年。金虜犯順，衣冠南遷。桂獨宜人，歲無嵐煙。溪山之勝，間出神仙。泌源郭顯，志慕精專。卜築巖下，鑿井耕田。榜揭歸去，養真自然。燒煉丹藥，徜徉林泉。峩峩蘚壁，排空插天。紹興己巳，勒銘記焉。
白龍山在桂城之東南，登山之西而至其洞，深廣可數楹，石之穹隆，隱然若神物化去而留其跡，洞之名盖亦舊矣。元祐己巳二月八日，上黨苗子居、歷陽高時仲、金陵李師正、黎陽吉鄰幾，乘暇以遊，愛其佳趣，且忘其歸，因刻于石，以志其來爾。
上饒盧潜禮、濟北段徵之、毗陵胡茂方、同郡樓元弼、武夷葉振卿，紹聖乙亥秋九月中澣遊。
湘陰彭子民、陶逵、王長孺，洛陽席貢，從詔使按部還桂，同遊白龍洞。己卯春。
南郡唐晋德携家同遊，男鋼、銖、銓、錫侍行。政和二年三月二十七日題。
慶元丁巳立秋後三日，同幕集觴于此。豫章王岳次山、温陵趙庚叔初、長沙陳克仁壽卿、長樂陳昂中定謨、臨川楊文明仲藻。
長沙李勁正臣、胡持正雅叔、唐嶸次山、朱佐君輔、蕭仲仁元之，嘉定甲子端陽日憩此。
嘉定辛未中元後四日，計臺臨汀楊公子直復出按未歷之郡，憲臺括蒼管定夫、帥守濟北李誠之載酒白龍洞留款。先是，去夏六月大暑，公初行郡亦嘗觴此。夫仕而南，多鄙夷其民，怠忽迺職，使者間畏炎毒，未嘗一跡按部。公連歲犯暑，殆遍走二十四州。尊年精明，人所難及。父老有迎拜而問者，曰：「使家壯也何用，而見用于遲晚？近也弗留，而肯留于遠外。吾儕嶺民懷私惠，而勤勞使家，一至于斯。」公呼而謝之，曰：「上有命，老弗容辭，遠弗敢憚。懼我之矜汝者或有未至，而汝之憐我者姑置勿言。」遂一笑登車，既行，勒兹語于巖石，用告我同志云。
東萊吕祖异、長沙王濟美自千山觀聯騎來遊。嘉熙初元正月三日。
假守吕叔恭拉機宜劉子思、監丞朱國輔、經屬陳朝彦，紹興甲戌季春七日來遊。
秦皇開郡爲桂林，古號名邦五嶺陰。山琢玉篸攢萬疊，江分羅帶繞千尋。青青四顧列群山，生自天工巧若𨬖。玲瓏拔地聳層秀，峥嶸嵯峨星斗間。其中有嵓十二所，伏波靈顯存祠宇。顔公讀書窟室中，疊綵北山如列布。何年龍隱冲霄去，鱗鬛形模鑱石路。仙人劉公飛升時，巖壁宛然遺舊題。穿雲、仙跡次左右，󲳴虚道氣多南溪。白雉聽經生人類，蕭寺豐碑有元記。信知一性無不通，石竇陰陽苔蘚蒙。西南中隱尤勝絶，穿處得名因吕公。曾公程公皆舊跡，遺愛在民傳古昔。沉沉巖谷有餘光，炎方勝概神難藏。週迴不遠郛郭下，輪蹄追賞何忙忙。
宜人之地少陵詩，閲玩前賢詞意奇。爛然五詠非虚語，位壓坤方占一維。青青四顧列群山，生自天工巧若𨬖。玲瓏拔地聳層秀，峥嶸嵯峨星斗間。其中有洞十二所，七星山下栖霞府。日月華君顯跡靈，遇者當時鄭冠卿。歸到人間已三載，仙洞光陰時未改。至今舊記傳無窮，玄巖蟠蟄聞白龍。一泓澄碧寒潭瑩，水月、圓明下翠峰。枕城樓觀環俯視，緑鎖喬林春日媚。秦碑柳記已難觀，灕水南流泛渺漫。慶林巽穴玄風出，華景高明隱丹室。西方虚秀貫山腰，南華朝陽風景饒。夕陽北牖通仙徑，白雀嘉蓮池渌净。許多佳致卒難題，留與詞人賡雅詠。
漳川先生徧遊諸景，故作是歌以總之。紹興甲戌中秋南溪郭顯勒石穿雲巖，將仕郎劉振書。
晋陽路質夫、桐廬方務德，紹興己巳二月十四日同來。住巖道民郭顯勒石。
提點刑獄公事延平張維、經略安撫使歷陽張孝祥以會慶節祝雲壽於西山資慶寺。飯已，登超然亭，遂遊中隱巖、白龍洞、劉公巖以歸。客長樂鄭顥、江文叔，吴鎰俱來。乾道元年九月二十二日。
嘉定癸酉先瑞慶節之一日，經略安撫管湛、提點刑獄方信孺、轉運判官陳孔碩，既蘄匄萬壽於道釋宫，因探洞，過劉仙巖。是日秋色澄霽。
灕山人曰：白龍、玄巖其序与詩，體氣高妙。頃于郡志復得一銘，云李公所爲。銘曰：「桂之有山，潛靈億年。状如騰雲，戟列劍攢。巖之有洞，窈窕鬱盤。虎掛龍懸，形狀萬端。旁馳杳冥，仰踏巑岏。玉落磬墜，幽聲晝寒。巴陵地小，别有洞天。文籍之囿，吾何有焉。酒一卮兮琴一曲，玄巖之下，可以窮年！」毋論此銘是否出公手，匡廬二室皆有公隱迹，不彼之思，而此是羡，雖謂爲嵩、廬之匹可也。山勝以人，人勝以名，風操文雅高世如公，是謂不朽，南溪、隱山何其幸哉，長有公也！劉先生果能乘龍跨鳳遊戲雲間與？方下視世以爲埃濁，何有于一山？金堂玉室乃其高蹈，紫書赤文實彼玄秘，則巖鐫金液還丹金玄之歌与夫張平叔之贈皆剩語已，又何有於他！趙賢良贈佘先生、歐陽晦夫記唐少卿事，舉不敢録，非曰毁之，直以未遊其藩故爾。李公師中有種竹記特爲戰具設，吕公渭傳劉先生養氣湯方，之二者治戎惠民儻最要乎！則余志山者，非山所豫，亦毋庸志之矣！
頃得元志，乃知此銘渤仲兄涉所製，郡新志謬以爲渤，而余不之改，抑以見日者攬筆時，設疑非妄。新志之不可盡信，此其一也。
山東劃江，巖亦東嚮。自非風雨晦冥，初景微射，先燭巖室，漸晃潭壑，孤峰群木，如出潭裏，亦巖居川觀之麗矚也。且無他道可入，非舟莫達，故遊舸多集其下。唐伏波廟在郭中東北二里，去山較遠。宋元豐間，遊者題作「洑波」，取麓遏瀾迴故云。任、吕賦詩於巖曰「玩珠」，不似後人相循「還珠」已也。或云：「還珠亦宋人爲桂帥清德之頌，蓋比孟嘗，珠去復還焉，以其時合浦隸桂部。」其意則美，惜無所據。山後則桂城，東北雉堞交加，故西一面界在城中。東北有蒙亭遺址，亭詩与記并鐫山壁。又癸水、光月兩亭，今廢。題名内有龍石，在木龍渡，去山里許，水中有石，龍狀，可群飲其上。巖門又有試劍石，亦鑿空伏波爲之者。
虞衡志云：伏波巖突然而起且千丈，下有洞，可容二十榻，穿鑿通透，户牖旁出。有懸石如柱，去地一線不合，俗名「馬伏波試劍石」。前浸江濵，波浪洶湧，日夜漱齧之。
山林自空閴，遊人事幽討。岫幌与雲關，來跡可堪掃。艮維矗孤峰，玉簪倚天杪。桂水琉璃碧，洄洑下縈繞。谽谺巖穴深，虯龍雙夭矯。坤倪露幽秘，造化殫奇巧。勝概當眼無，何方覓蓬島。悠悠世俗情，是非苦膠擾。水中蟹何罪，徒勞愠心悄。人厄困旡妄，礫石埋幽窈。風月幾年恨，山光慘蘿蔦。星郎太嶽孫，長城隱南表。戎旃整且暇，高情恣登眺。郊坰擁小隊，一見顔色愀。舊觀俄頃復，洞户天重曉。傷心日月遒，人世幾番老。山川不相似，歲久依然好。吕巖標强名，往事人能道。孟公謾驚坐，子夏冠非小。桃符録餘慶，邲勝城濮兆。冥數今乃驗，常情定誰考。哦詩紀真石，聊侑芳樽醥。
朝野樂昇平，園林窮勝討。快雨洗塵埃，秋山净如掃。遊鯈聚江灣，饑烏集木杪。群岫鬱峥嶸，一水翠繚繞。雲頭蒼狗變，龍蛇亂夭矯。巖洞真奇崛，造物逞天巧。近在堂奥間，超然類三島。暫舍簿書忙，何時脱紛擾。静聽黄栗留，一聲還復悄。麗譙去咫尺，跬步即幽窈。斷崖暗蒼蘚，喬木蔽蘿蔦。山腹有遺祠，隱然見華表。筍輿訪崇臺，空曠縱遐眺。八桂困樵蘇，嘆息心爲愀。任侯三蜀秀，冰壺湛春曉。有藥駐朱顔，可以長不老。雄篇頃刻成，舉座悉稱好。戛玉副鳴球，士夫喜傳道。五嶺類觀東，一覽衆山小。吕巖何興廢，事固有前兆。新詩刻翠岷，異日可稽考。玩珠紀勝遊，聊復醉清醥。
桂林山水冠衡湘，蒙亭正在灕水旁。清流洄洑眩波光，高崖古木争蒼蒼。下有芰荷滿横塘，面面風來面面香。新詩一咏酒一觴，爽氣渾如秋氣凉。酒闌巖下踞胡床，汲泉煮茗沉煙長。從容談笑聲琅琅，水光山色增輝芒。東山蘭亭各一方，風流兼追謝与王。回頭塵事皆茫茫，爲計不若行樂良。恨我到此情難忘，遥指白雲思故鄉。
江亭勝概冠三湘，仁智所樂皆其旁。翠岫俯映青羅光，上有喬木摩穹蒼。亭下川蕸覆銀塘，水面風來笑語香。騷人相值喜飛觴，雄辯清談五月凉。飲餘相与坐方床，論文日暮興何長。佳篇徐讀韻琅琅，直疑星斗焕光芒。格高調古説奇方，况復筆法追二王。事業無窮嘆茫茫，丹鉛點勘策非良。与公致道心可忘，浩歌直造無何鄉。
九溪灕水按瀟湘，萬壑千巖羅水旁。七星高聳生輝光，連天一色皆蒼蒼。倚江景物似錢塘，况有萬户新醅香。古洞相對舉清觴，文淵遺跡徒悲凉。安得石枕与藤牀，夢想昔人風味長。滿車薏苡勝琳琅，流傳千載事微芒。男兒生即志四方，將軍異代猶封王。感時撫事心茫茫，顧我豈有籌策良。報國志願不敢忘，此身未暇歸江鄉。
桂江繚繞通湖湘，佳山四插江之旁。嵐光滴翠漾波光，岸頭秀木皆青蒼。誰人築室枕西塘，新荷敲風柄柄香。君嘗招我來携觴，登臨樂臆生清凉。倐思伏波離空牀，且及尊前飲興長。紛劇雄辯聲何琅，客傳俗事江亭芒。蠻歌蛋曲笑遐方，應無夢怪楚襄王。但驚歲月去茫茫，報國宜多爲畫良。功名未白何時忘，此心疇敢憶家鄉。
我行幾許踰沅湘，直抵八桂灕水旁。千山倒影摇溪光，秀色不借草木蒼。兹亭構勝俯回塘，野花風逓羅綺香。巖前伏波航羽觴，一洗塵思生清凉。疑有仙人白玉床，壺中景迥日月長。步此仙籟音琅琅，世間名利真毫芒。此景不獨冠南方，恨不築室輕侯王。回首塵跡空渺茫，瞥去未必計非良。其如樽酒情難忘，恍然一夢五雲鄉。
桂林曹鄴詩云：「我向月中收得種，爲君移向故園栽。」今年用故事，移桂正夏、進德一堂，又復朝宗渠水，以符文章應舉之記。趙觀文、王世則兩人皆魁天下。今狀元坊存焉，故拙句中并及之。淳熙元年秋九月。
洞底石間，得枯木一株，花葉咸無，而枝幹峭拔如峴山晋柏。蓋石之精英凝結而成，光澤瑩潔，不减冰玉。扣之，其聲鏗然，珊瑚不足道，以是知海物惟錯其中，亦何所不有，但世人未之見爾。因成鄙句，刻之八桂堂下巖石間，以識歲月云。慶元改元小春吉日。
桂林天下之勝處，兹山水又稱其尤，而在城一隅，荒穢不治，若無人知者，數千百年間，豈天秘地藏不以示人？意！必有仁智者然後能樂，盖性情自得之也。經略吴君嘗爲諫官，以言事罷，不復。遂來殿方，既安邊静民，而後及此。師中覽而壯之，又因斯民之樂名其亭而繋以詩，詩曰：
嘉祐七年八月二十日，尚書户部員外郎直昭文館知桂州嶺南路經略安撫吴及上石。是時師中以度支員外郎爲轉運使。
紹聖改元秋八月，天子以龍圖閣胡公帥桂林。公素負才業，敭歷中外，所至有聲，故治桂凡再期，邊境告寧，乃得遊山水間，訪其昔所嘗聞今所未見者，則伏波巖之蒙亭出焉。先是，嘉祐中，經略吴公即巖之左以爲亭，名「蒙」，漕使李公記之，而鑱于巖之西崖。亭久埋廢，記亦湮滅。一日憲使梁公出其家舊所藏蒙亭記以觀焉，由是益知其亭之祥。巖在城東北隅，茂林修竹間有徑寂然而幽，循山而轉，石門磴道，迤麗趣雅，如在壺中。卻立仰視，巖石萃葎，歷乎江水之湄，洞宇嵌空，可以容賓從而列豆觴。亭遺基僅存，公斥基而新之。凡此皆前日之荒凉岑寂隱晦而蔽蒙，今則變而爲超絶殊偉之雄觀，蒙其顯矣。
寶晋米公世居太原，後徙襄陽，自公始定居潤州。以宣仁后恩補秘書省校書郎浛光尉。󲳴󲳴入淮南幕，改宣德郎，知雍丘縣。󲳴監中嶽廟，授漣水軍󲳴發運司勾當公事󲳴󲳴撥發，入爲奉常博士，知常州，不赴。管勾洞霄宫，知無爲軍。復召爲書畫博士，擢禮部員外郎，知淮陽軍。痒生於首，謝事，不許。卒于官。󲳴󲳴󲳴年󲳴月葬丹徒長山下。信孺頃過浛光，訪公遺跡，得北山養疾篇及󲳴󲳴󲳴󲳴石刻󲳴󲳴來桂林，復得僧紹言詩序及伏波巖与潘景純同遊石刻。󲳴󲳴公嘗尉臨桂，秩滿寓居西山資慶寺。頗与紹言遊，故有此作，其他蹤跡則缺如也。至于序中云「書于桂林󲳴堂」，今亦失所在，豈舊尉󲳴耶？公作畫史󲳴󲳴始尉官桂林，而是時文章翰墨已足以高跨千古。然蔡天啓誌公墓書「浛光」不及臨桂，豈所謂󲳴者臨桂󲳴󲳴中耶，抑先臨桂後浛光？天啓所書，略及之耶？公之孫󲳴󲳴公遺文如北山養疾篇、紹言詩序等作皆逸焉。豈公時󲳴次偶未見此󲳴󲳴耶？公󲳴碑皆書熙寧七年，今去此且一百二十餘載，󲳴其聲名与天壤相終始，󲳴於󲳴󲳴先󲳴遊桂林者或未必知其詳。信孺將漕于󲳴，公之曾孫󲳴秀實爲静江府󲳴󲳴支使，藏公自作小像，有小米题字，󲳴其遊山时󲳴󲳴󲳴󲳴󲳴。此󲳴刻之伏波巖公題名之左，且高宗御製碑󲳴像贊冠焉，併󲳴公平󲳴󲳴󲳴於下方󲳴󲳴󲳴󲳴舊遊，使來者尚可以想像其凌雲御風之高致云。嘉定八年八月旦，朝奉郎廣南西路轉運判官莆田方信孺記。
其小影之上有高宗御製贊曰：「襄陽米芾，得名能書。六朝翰墨，漁獵無餘。骨与氣勁，妙逐神俱。風姿亦然，縱覽起予。」旁又注有：「先南宫戲自作此小像，真跡今歸御府。友仁書。」友仁，芾之子，世稱「小米」者。
知桂州兼經略安撫陸詵、提點刑獄公事余藻、轉運判官孔延之、兵馬鈐轄白均、徐印、新知鬱林州姚原道、經略司勾當公事劉恕，治平二年立夏後二日會于此。藻題。
南陽達夫、會稽蔚宗、清江志康，熙寧壬子八月望日同遊東巖。
起居舍人龍圖閣待制知桂州曾布子宣、轉運使尚書度支郎中直集賢院陳倩君美、副使殿中丞苗時中子居、提點刑獄太常博士劉宗傑唐輔、提舉常平秘書丞齊諶子期、管勾常平前江山縣丞劉誼宜夫，元豐二年六月初三日同遊伏波巖。
建安陳倩、吉水彭次雲、歷陽齊諶、吴劉誼元豐三年十二月二十四日同遊洑波巖。
曲江譚掞、弟拱、抃、湟川蕭汝朗同遊。紹聖丁丑孟秋二日，文初題。
朝請大夫直龍圖閣知桂州兼經略安撫胡宗回醇夫、朝奉大夫轉運副使程節信叔、朝散郎提點刑獄梁子美才甫、奉議郎提舉常平譚掞文初累會洑波東巖。兹巖勝絶，在桂林洞穴之上。其蒙亭之本末，景物之交會，已載經略司管勾機宜文字黄邦彦之記云。紹聖三年十月二十二日，管勾書寫機宜文字胡義修奉命題。
路分程子立被命西邕，兼將黄忱君錫餞别于蒙亭，時元符己卯孟夏既望。
鄱陽程節信叔、曲江譚掞文初、臨川劉蒙資明、全魏董遵守道、廬陵曾鎮次山，自八桂堂過伏波巖啜茶，遂遊龍隱洞。辛巳清明前二日謹題。
曹聖邁、黄彦舟、劉秉文、李端臣，蹀青驄，並緑楊，擷芳菃，挹滄瀾，与春工相忘無何鄉。政和丁酉絶煙節。
清源劉鎡逢時、膠州蔡懌樂道、晋江吕汴子會、祥符馮元震亨之、襄陵侯材晋卿、蒼溪王蕃子宜，自湘南樓泛舟，過洑波巖避暑，抵暮而歸。
桂林富有巖穴，而盛暑易于來遊者唯東巖冠之。宣和庚子六月二日，三衢毛子嘉率天台周文虎、睢陽張君原、四明毛芘民、巴陵黄師心、三衢徐伯材會飲于此。翌日，天台周彦作復携酒与昨日諸公偕來，獨文虎、伯材不至，而宜陽吴廷貺與之。
建安練山甫補官，宣和乙巳寒食前二日携家來遊，子宗衮、宗元、宗󲳴、孫應侍行，甥潘希孟奉命書。
經略安撫蔡懌同提點刑獄尚用之、轉運判官黄鐸、轉運判官曹邁、提舉常平王舜舉、廉訪使者練山甫早飯靈隱，過曾公巖、栖霞、風洞、程公巖，烹茶，晚會于八桂洑波巖，抵暮而歸。時宣和乙巳季春初十日題。
晋江吕成之詣樞府禀議，紫洲李域、建安吕著、長沙李服休、都嶠陳覺、湘潭吴芾飲餞于洑波巖。時靖康初元季夏四日。
孫仲益自󲳴山還晋陵，桂帥率二漕憲車餞于八桂堂，劉立道、陳景淵、董令叔、趙少隱。
潮陽劉昉方明自蜀還鄉，過桂林，寓八桂堂，治舟洑波巖下。追念昔爲兒童侍先子官于此邦，始至以政和乙未之秋，而其去以宣和己亥之春，今三十年，恍如一夢。感歎之餘，因識巖壁，庶使後有考焉。男汶、渭、溱，孫男駒、騎、鸞、鵬、鴻，外孫葉騏哥侍行。
方明以戊辰六月廿八日登舟東歸。翌日解維泊雉山。又翌日聞命復帥湖南，遂還八桂，辭不獲命，改轅而北，以十月二日啓行赴鎮。是用再勒于前題之左方。
浚儀張璩温之被命前來，賜經略施大資，止八桂堂，五日復還武林，因暇縱步來觀是巖。紹興丙子末伏前一日。
林得之置酒喜豐堂，劉子思、滕子昭、蔡濟忠、張安國、林德光同集。乾道元年臘月。
宋公玉歸豫章，王壽卿、姚周卿、田子謇、張子真、子斐、程善道、黄德制、王儀之、滕彦真飲餞于此。乾道己丑六月十七日。
淳熙丙申三月九日，王千秋、袁󲳴清󲳴之官泰寧，王登叟、李壽亨、劉󲳴、李静翁、徐體仁、官達卿、鄭󲳴󲳴、陳席珍、謝長卿、李子󲳴、吕伯󲳴餞於桂水亭。
嘉熙改元初伏後一日，長沙雷文瑞祥仲、趙師鏵舜臣、虞舜臣寅之、劉應定直甫、羅仲孺巨卿󲳴󲳴。
黄岡徐敏子銜命措度南州，館穀巖側，四明戴炎、長沙韓夢發、寶婺周翦、星渚馮弼。外孫上饒尤日新侍。
淳祐丙午立冬後七日，廬陵劉受祖之横槎、惠祖之蒼梧，艤舟洑波巖下。
蘭谿趙立德成，以寶祐甲寅歲閏六月十有一日携家東歸，艤舟還珠洞，至二十一日遊徧諸巖洞，即行。
長沙胡德新盤叔泛灕歸湘，猶子克紹同資中郭又新居安，及鄉人周德明清叔、梁世賢國佐、鍾嶅子浚、鄭益謙遜伯飲餞桂水亭，裴回巖下，笑談竟日，執别煙雨中。
覃懷李曾伯長孺，以淳祐己酉來牧是邦。越十年，再開制閫，屢至此洞。每輒煮泉瀹茗，裴回竟日，令人起清斯濯纓之想。不知身在飛鳶跕跕墮水處也。盖篸山帶水，勝絶天下，而此洞又居篸帶之勝。舊有癸水一亭，因城築，令更爲之。男杓、杞、杍，孫國華侍。
吴興陶定安世來遊，甲申冬十一月初，󲳴󲳴張公位、張唐輔、吴正禮同遊。
劉舜舉、張子容、子直、子安、胡宗周同來，庚寅三月中澣。
「静江軍」三大字。集賢殿修撰熙河蘭岷路經略安撫兼知熙州鄱陽鍾傳書，寶文閣待制知桂州兼廣南西路經略安撫使鄱陽程節上石。
灕山人曰：伏波功烈著在嶠南，及壺頭没而薏苡之謗興，去征南歲月頗遠，顧獨令東巖蒙斯號，謬矣。比考或爲頌桂帥之言，与尹氏志符，謂張維以張孝祥更之，孝祥故有朝陽亭、棠陰閣兩記美維，而維假此并張公洞答孝祥，亡足疑者。第所在壁峭潭深，抄搨憚險，無從得其本覩之爲快也。當伏波軍行時，亦未必出此道，不然武谿之吟何所發之？即邳離入越，亦從桂陽下匯水、武水，出臨武。匯水云在四會，漢書作「湟水」，出東道爲便，新息故遵用焉，乃饟道及他兵間或經此。前葉令議祀兩「伏波」，不知邳離曾未涉境，有其舉之，新息是已，奈何邳離云乎！范之勸駕無關于山，以序有朝宗渠，先之以祖道，終之以信孺，渠繋不細；朱之異木得之山下，故附見之。光月、癸水兩亭詩僅存曾之一，餘諸蕪詞不敢概入，盖有以哉。
茂林修竹間有徑寂然而幽「茂」，石刻輯校作「翠」。「竹」下，石刻輯校有「之」。「茂」前，石刻輯校有「繇府東北墉循江而下繞百步轉而趨乎」。
復召爲書畫博士「書畫」，原作󲳴󲳴󲳴，合刊本、桂勝本作「書畫院」，宋史卷四四四載米芾爲書畫學博士，東都事略卷一一六載米芾爲書畫博士，今從東都事略。
痒生於首「痒」，原作「庠」，四庫本作「瘍」，據合刊本、桂勝本改。東都事略卷一一六載米芾「疽發，卒年四十九」，京口耆舊傳卷二載米芾「瘍生其首」。
並緑楊「並」，原闕，合刊本、桂勝本作「緑」，粤西文載卷二作「穿」，四庫本作「綰」，據石刻輯校補。
淳熙至與焉石刻輯校作「淳熙丙申三月九日，王千秋罷攝漕鎮，之官泰寧，王登叟、李壽亨、劉景仁、李静翁、徐體仁、周道卿、鄭禹功、陳席珍、謝長卿、李子醇、吕伯友餞於癸水亭。千秋弟仲隨千乘與焉」。
渡江而東則有七星，峰駢岫列，高視近野，群山莫与並。然亦以有諸巖洞，冷水出其東，栖霞出其西，又有玄風、彈丸爲栖霞左右掖，南則龍隱，雖小隔越，諸峰迴映，連綴狀斗，故曰「七星」。彈丸溪水流經山前，冷水亦自有泉横貫其中，以曾相國布梁水上，故巖一名曰「曾公」。栖霞相傳名起自唐，宋改爲「仙李巖」。玄風則陰飈從洞出，坐者忘暑。彈丸本以溪石圓轉名之。而其他煙堂霧室，半出空中，道絶不可攀窺者，有七八處，若在地上，列炬可入，火光所及，瑋怪觸目，不可勝數。雖積乳所鍾，巧踰雕畫。孰爲此者造物，人謀、鬼謀烏可效乎。惜不遭班、張、左、潘覩靈秘，發盛藻，賦之以傳，而徒得嵬瑣如宋以來載筆者，能無慨哉。非此又無所録，龍隱特起，故别之。
風土記云：東觀在府郭三里，隔長河。其東南皆崇山巨壑，緑竹青松，峒崆幽奇，登臨險易，不可名狀。有石門󲳴󲳴󲳴之狀而隘。秉燭行五十步，有洞穴坦平如毬場，可容千百人。如此者八九所，約略相似，皆有清泉渌水，乳液葩漿，怪石嵌空，龍盤虎踞，引燭緣涉，竟日而還，終莫能際。相傳云昔有人好泉石，多束花果、裹糧深涉而行，還計其所行，已及東河之下，如聞棹檝湍湍之聲在其上。又山外高峰舊有亭臺，近已摧壞。
虞衡志云：栖霞洞在七星山。七星山者，七峰位置如北斗，又一小峰在旁，曰「輔星」。石洞在山半腹，入石門下行百餘級得平地，可坐數十人。旁有兩路：其一西行，兩壁石液凝沍，玉雪晶瑩，頂高數十丈，路闊亦三四丈，如行通衢中，頓足曳杖，鏗然有聲，如鼓鐘聲，盖洞之下又有洞焉。半里，遇大壑不可進。一路北行，俯僂而入，數步則寬廣，兩旁十許丈，鍾乳垂下纍纍，凡乳狀必因石脉而出，不自頑石出也。進里餘，所見益奇。又行食頃，則多岐，遊者恐迷途，不敢進，云通九疑山也。
瑰奇恣搜討，貝闕清瑶房。方隘疑永巷，峩敞如華堂。玉橋巧横溪，瓊户正當窻。仙佛肖彷彿，鍾鼓鏗擊撞。贔贔左顧龜，狺狺欲吠厖。丹竈儼亡恙，芝田靄生香。搏噬千怪聚，絢爛五色光。更無一塵涴，但覺六月凉。玲瓏穿數路，屈曲通三湘。神鬼妙剜刻，乾坤真混茫。入如深夜暗，出乃皦日光。隔世疑恍惚，異境難揣量。
仙李巖即玄元栖霞洞也。唐祖老氏尊以「玄元」之號，而所在祠之。今洞額鑱刻篆字，奇古不磨。又有老君像在焉。豈其自唐始耶？建炎己酉八月，故相李公書栖霞洞名刻于洞門之外。後六年，經略安撫使李彌大与賓從遊，愛其雄俊隆傑，咸請易名，乃曰：昔唐鄭冠卿遇日華、月華君於此，具有仙跡，且聃吾祖也，故相國亦其苗裔，而子又愛賞如此，宜以「仙李」名之。魯郡尹穡聞而銘之，銘曰：七里駢羅俯灕水，腹藏空明納千趾，老仙遺祠邈誰始。後繼述之李復李，異枝同根隆福祉。巨畫更鑱埒前美，紫氣臨關西未止。强留著書繄尹喜，末孫銘焉適當爾，附名崖端永不毁。
唐鄭冠卿遇日華、月華君於栖霞之洞。与之笛，不能成聲，傾壺酒飲之，僅得滴瀝，獨記其贈詩二篇。出門見二樵者，問曰：洞中樂乎？跬步亦失所在。吴人范成大，小築其處，以識幽討。按詩卒章云：不緣過去行方便，那得今朝會碧虚。即以扁榜，且銘之巖壁。銘曰：空洞維石，中函碧虚。誰欤知津，有翹負芻。我來扣門，兩翁在否。雖不能笛，能醉君酒。爲君作亭，表巖之扄。名翁所命，而我銘之。
河間俞獻可、上谷燕肅、趙郡李誥，聖宋天僖二年秋月中元同遊。
皇宋慶曆四年甲申九月二十三日辛巳，廣南西路提點刑獄尚書虞部郎中隴右李永德、尚書職方員外郎知桂州汝南周騤、尚書都官員外郎新知永州滎陽潘衢、轉運判官太常博士安定梁戴。
經略安撫蔡懌樂道、提點刑獄尚用之仲明、廉訪使者張洵仁仲，宣和甲辰八月初八日同遊。
紹興六年丙辰歲上元日，八桂龍躍并宛丘唐全同判仙李記到此，因而刻題。
方城張淵道、晋陽路質夫、贛川曾吉甫、桐廬方務德、潮陽劉方明，紹興戊辰六月丁酉同登七星山。
紹興丁丑正月己巳，府縣官属汝陰張好禮定叔、開封李裔元傳之、雎陽王處存子安、洛陽楚偃師言、長沙吴延年永錫、壽春魏美言季，及温海戴子琦君美、清江楊獬正伯，休務相從，尋春于訾家洲，訪程公巖，入栖霞洞，憩于黄氏之園，極一時觀遊之勝。繼至者二人，開封賈戒之公戒、柯山陳梁伯初。
余素有山水癖，遊宦江浙逾二紀，明峰繡川歷覽幾盡。飽聞八桂巖洞之奇，恨未能一到。得郡欝林，因携家謁清惠祠，泛舟過龍隱。食已，由曾公巖入栖霞洞，窈窕數里，不能極其涯。既出，相羊石扉，宴坐終日。有野雲飄素練，群峰錯蒼壁，超然頓忘俗慮，信壺中有天，語非虚誕。又疑飛空步霧，乘風駕鶴而來，想仙島蓬宫不異此也。隆興初元七月十七日，三槐王定甫之書，會稽諸葛國瑞、永嘉林騰逵偕行。
乾道癸巳重九，吴人章潭邃道、范成大至能，携家同登七星山，遂遊栖霞、水月諸洞。
鄭少融、趙養民、李正之、范至能落壺天觀，還會碧虚。淳熙元年。
范至能赴成都，率祝元將、王中顯、游于明、林行輔、周直夫、諸葛叔時，酌别碧虚。淳熙乙未二十八日。
增城崔公正子被旨奏事，以癸酉上春下澣舟行。先一日，括蒼管定夫、濟陽李誠之會飲于湘南樓。已而遊屏風、彈子巖、栖霞洞，泛舟龍隱，歸集于翛然亭。時積雨新霽，風月較美，清流碧巘，隨處莫不呈獻，特爲公妍。黄童白叟，夾道相与咨嗟，深惜公去。盖公持憲甫期年，而行部之日居半，未嘗足歷巖洞，及兹召行，肯爲一日留。酒行，加歎曰：「天下巖壑稱頌，此地誠亦希有。人生臭味投合，此會良未易得。景物与人情，覺相愛戀，此意尤難忘也。其爲我鑱此語於巖石，他日以墨刻寄，似亦足以慰所思云。」故書。
吕偉信留桂林五月，凡山水之勝無不登覽。于其行也，蔡顔仲率具酒，率韓弼時、蔣商澤同遊以别之。陰風凄凉，倍有離群之念。癸卯九月二十日。
淳祐辛丑六月二十一日，昭武謝逵叔達、金華劉泳清叔、臨川羅愚季能遊。
萬必達淳熙改元仲秋九日獨步壺天觀。回憩碧虚，伏讀鄭君事蹟，長嘆二真景昔時之集，今獨何異于愚也。敬書。
文英子建聲華炟，少陵嘗詠波瀾闊。遐流亹亹鍾宜春，觀君紫芝真秀拔。華山騄耳汗血孫，奚取王良手芻秣。駸駸凌厲追遺風，胡爲頓纓馳駱越。誰嗟長庚有老裔，壮齡直欲排紫闥。初從附鳳矯飛翔，晚乃射虎耽疎豁。强顔方喜安斗筲，禀分何能塊圭撮。胸中琳琅茀埃𡏖，自恧鈆鋒乏破割。時過西鄰蘄發藥，霤引玉泉澆𣍿渴。新商執矩蚤威令，甘霔騰虚摧虐魃。約君飄鳬泛滄漪，背負青天無夭閼。風來空穴襲髪毛，刷腋凉颷振絺葛。泠然便擬子列遊，不待别起青蘋末。徐躋七星跐山椒，杓魁歊虚狀旋斡。近君白雪熱何有，高談一激錐囊脱。扳肩作者古蹊徑，餘事篇章隨擊鉢。盤趺不减二華君，妙閲枯棋戰挑捾。光騶摇縱莫可留，四序翩翩幾箭筈。頃看金柳流鸎鳴，俄聼玉露叢蟬聒。清輝默韻無弦琴，烏用檀槽揮一抹。我方騷愁愁到骨，潜睨蠧蟫眉目繓。徒操詩窮擁鼻吟，無或酒酣將月喝。生平剛腸久已屈，賴爾匹夫難志奪。故交紛紜翱赤霄，大鈞播物昭窮達。德尊一代元坎坷，儒腐百年决麤糲。南溟垂翅雲翼收，北窓點卧霜鬚捋。病馬猶期春草長，涸魚終需江水活。君行趨覲長安日，軼興横秋疇可遏。公卿傾風定援手，鴻造機緘由一撥。江湖要作迥相忘，静言可咲相濡沫。
出桂城東，抵慶林觀，背山下有洞出風。淳化元年，開知州事，往避秋暑，因刻銘于洞旁，曰：
桂東叢峰，洞穴空通。凄肌森襟，没骨浸心。瑩雪若潔，凝冰若洌。暑宇如燠，周陬流毒。其何如斯，爲能去之。嶺山峩峩，嶺水湯湯。亘古綿今，氣炎土荒。物爽爾情，候乖朔節。夏雨多凉，秋旱多熱。春裘冬扇，朝順夕變。反側無恒，夭癘相仍。我來洞中，百慮時窮。翛然自釋，忘歸終日。勒銘巖石，用紀罔極。
程節信叔、張景温敦直、董遵守道、許端臣中甫，元符三年五月十九日遊。
政和壬辰季秋丙子，經略安撫使王先之，邀轉運副使陳道夫、提點刑獄唐夢傳、提舉學事陳質夫、提舉常平陳從道、走馬承受陳明遠、轉運判官唐晋德，蚤集東禪寺，飯於安樂堂，煎茶少憩，遂過風洞。
宜春曹邁聖延、廬陵李彦弼端臣凌商衢，絶湍桴，挾隨車之霶潤，探空穴之薄膚。于是匕雲子甌酪奴，訂文囿之菁英，研道樞之虚無，恍契夫禦寇之冷然，欻翱乎寥陽之清都。
來風亭落成，少隱置酒，會者幾人，立道、景淵、令升、汝弼、仲益。
吾儕生江南，遠近且鄰鄉。一官皆爲貧，餬口走四方。遇合良獨難，動如參与商。誰知自有時，朋盍聚炎荒。外臺參計畫，幕府佐紀綱。出宰得壯縣，司教涖郡庠。曹掾勝三語，簿領真仇香。不止似人喜，頓覺吾輩張。合坐尊序齒，避席敬行觴。巖洞縱登覽，杖履陪徜徉。棋矢以相娱，嘯歌情意長。舉酒起祝規，愛我藥石良。古人尚植立，君子道其常。平生學忠孝，餘力從文章。臨節不可奪，當官有何强。窮乃見節義，老當志彌剛。鴻鵠在寥廓，騏驥終騰驤。願言各勉旃，事業要輝光。他日光上道，富貴無相忘。
去去來來醒醉間，事牽南北自相關。寒蛩數處坐中苦，歸雁幾聲天外閒。情愛已流三峽水，夢魂時傍七星山。去齊孟子休濡滯，豈必虞庠好鑄顔。
諸巖多奇觀，獨少寬平縱步之適，惟彈子巖前有地百餘畝，水竹窈窕，環以遠山。經略眉山劉公焞始買地爲圃，隔橋築亭，仰觀崖石，如坐冷泉對飛來諸峰，遂爲桂林勝遊之最。淳熙庚子中秋日，會於靈隱亭，登舟貫龍隱，得雨甚凉，泝流酌癸水亭上，醉荷香而歸。
江西鄉人同仕于廣右者十有二：李蹊成叔、郭有憑克誠、潘修文叔、李石韞玉、徐夢莘商老、王璪季文、張坦明仲、蔡詵子羽、陳公璟師宋、魏沐熏父、王思詠詠之、孟浩養直。淳熙重光赤奮若仲秋中澣，講鄉會于湘南樓，過彈子巖題石。
淳熙九年，歲在壬寅，暮秋初吉，七閩熊飛景瞻以憲事行部至桂林，与鄉人宦遊者李謩東暉、李橺伯廣、王葵欽之、陳閲周卿、上官駿子聲、鄧夏卿仲華、吴三錫寵卿、吴榮漢老、楊延季洪卿、陳璧廷珪、鄭霆希聲、潘元震子聲、陳光祖昭遠、吴孝友次張、趙冲虚中、莊漢輔季良、蔣孟震震卿、朱木仁叔、陳譍定夫，會于諸洞。以賡庚子之盟。与者濮陽馬演季長、青社鎦良弼傅鳳、臨川蔡詵子羽。
桐廬詹體仁、三山林惪隅遊龍隱、曾公、栖霞、彈子諸巖洞。天霽氣和，徜徉終日，第憲車行部，不得同此樂也。
莆陽陳讜正仲自三城辟守懷澤，就銓計臺，仲子璉侍行。臺府賓佐移尊水東，盤薄松關，歷覽曾公、栖霞、彈子諸巖洞。同遊者十二人：北嶽王宗孟景醇，泉山趙庚叔初、林子蒙亨仲，廣平李正夫頤老，廬陵董世儀子羽，建安鄭繼勳少周、劉襃伯寵，臨川楊汝明仲藻，西安徐詡叔虞，金華宋甡茂叔，新安朱權聖與，長沙李魯玉伯温。時連雨昒霽，寒氣亦斂，景物呈露，極驩乃歸。
開禧改元季冬中澣，東都趙善惎作肅，領兒曹汝𧧋、汝𮙇、汝、汝諠來遊，壻昭武謝寧孫、鄧友直，外孫謝澬、鄧筠侍行。
後一年清明前十日，趙作肅并同妹壻樵陽李昭田子述祖、外甥李浩中直、李濤清叔及親戚朱黻明卿、舊同官周信誠甫徜徉數刻而歸。
彈子之右有一巖，其壁鐫有真書論語「尊五美」全章，旁有跋云「廣漢張公栻嘗大書於桂林郡之治事廳。桐廬詹公儀之欲其傳之廣也，命鑱諸石，俾凡臨民者得目擊心存，力行無倦，庶不負聖人之訓。淳熙甲辰冬長至於郡文學長沙陳邕謹題。
虞衡志云：曾公洞舊名「冷水巖」。山根石門砑然。入門，石橋甚華。曾丞相子宣所作。内有澗水，莫知所從來。自洞中右旋，東流橋下，復自右入，莫知所往。或謂洑流入于江也。度橋，有山田數畝，過田路窄且濕，俯視石鏬尺餘，匍匐而進，旋復高曠，可通栖霞。
源流承繼孔門賢，姓氏今題洞穴間。傅説功高傅巖野，謝安名著謝公山。激泉救旱爲霖雨，磨石書勳破海蠻。應共白雲同一意，帝鄉歸去未能還。
群峰倚天立，萬馬屹不動。風欹紫玉珂，雨暗青絲鞚。相君千里目，渺渺孤鴻送。披雲覷天功，鑿翠出巖洞。中空貫長虹，側立蔀天甕。宛宛卧石梁，欲起特地控。玉棺已上天，甘棠有餘誦。獨遺澗底泉，時与幽人共。
元豐元年冬，交人入貢，上方擇人處置事，乃詔曾公自廣州移帥桂府。二年，南方無事，民和歲豐，公以其餘暇，訪尋桂之山水奇勝處。一日率郡僚遊所謂「風洞」者，縱步而東行，得一巖于榛莽間。巖之前有石爲之門，屈曲而入，則流水横其中，碧乳垂其上，周環而視，其狀如雕鐫刻鏤，殆出於鬼工，而不類於融結者也。公于是拂石求前人之跡，則未嘗至者焉。乃搆長橋跨中流而渡，以爲遊觀宴林之處，且与衆共樂之。自是，州人、士女、大夫，四方之人無日而不來，其巖遂爲桂林絶觀。夫桂之洞穴最多，南而白龍，北有石門，迴穴據其東，隱山在其西，皆唐名流之所嘗遊也。觀其詠歌序刻，莫不極道其勝概，而嘆前人之所遺者，斯巖之景亦冠絶矣，而乃獨遺之，是真可嘆也已。豈當時忽於尋訪而不見耶？將唐人所謂天作而地設之，必得于子之多顯耶？余生長東吴，號爲山水窟中，如天台、雁蕩最爲奇觀，然未有過此者也。邦人樂公之德政，而願以「曾公」名其巖，以比甘棠之思，余故爲書之，且以告後人收入爲圖經盛事云。公名布，字子宣。其年九月二十六日，管勾本路常平前江山縣丞劉誼記。
元豐三年十二月初五日，權本路轉運使朝散大夫直集賢院陳倩君美、權荆湖南路轉運使朝奉郎直集賢院朱初平仲隱、權發遣提舉本路常平等事光禄寺丞劉誼宜父同遊曾公巖。時仲隱、宜父瓊筦體量安撫回，歸任會此。
盧約潜禮、胡田耕道、劉川子至、胡義茂修方、樓禹鄰元弼、葉世隆振卿、閻淳質夫、傅諒友冲益、方元哲允迪，紹聖乙亥初偕遊。
朝請大夫直龍圖閣知桂州兼安撫經略胡宗回醇夫、朝奉大夫轉運副使程節信叔、朝奉郎提點刑獄曹輔子方、朝請郎轉運判官程遵彦之邵、承議郎提舉常平徐常彦和，紹聖乙亥季冬甲辰同遊。
轉運判官周元吉寵遷近部，副使唐夢傳餞别遊此，提舉學事戴質夫、提舉常平陳從道預焉。大觀四年六月十八日，權知州事張莊正民題。時自妙樂來，從風洞，轉魁、龍隱江歸。
先之、道夫、夢傳、質夫、從道、明遠、進德，政和壬辰歲季秋丙子日。自風洞來遊曾公巖，清坐良久，遂過龍溪。
經略安撫蔡懌樂道、提點刑獄尚用之仲明、廉訪使者張洵仁仲，宣和甲辰八月初八日同遊。
湘陰彭子民彦修、建安劉川子至、西安留怙彦强、洛陽席貢叔獻同遊曾公巖。元符戊寅九月二十五日庚午題。
經略安撫劉彦適、轉運副使陳兖、提點刑獄董𦯳、轉運判官趙子巖、富陽故侯孫覿，紹興四年七月十二日同遊。
番陽汪恪、義安劉文、桐廬方洪，紹興戊辰六月二十有八日同遊。
方城張淵道、晋陽路質夫、贛州曾吉甫、桐廬方務德、潮陽劉方明同遊曾公巖，紹興戊辰六月丁酉。
唐逢堯、趙周材、劉時舉、方稚川、王公休、汪聖錫紹興辛未二月二日同遊。
淳熙五年，廣漢張栻敬夫，時以閏六月朔旦北歸湖湘，前三日与長安周椿伯壽來遊水東諸巖，以致其欲去之意。賓客相追尋于山間者：陽武万俟立中不倚，建安黄德琬廷瑞，八桂張仲宇德儀、蔣礪良弼、唐弼公佐、李化南夫，延平張士佺子真，邯鄲劉乘晋伯，長沙李揆起宗、吴獵德夫，宜春李逢源造道，東萊吕修年永叔。
淳熙辛丑立秋後一日，括蒼梁次張，拉清江徐商老、浚儀邢之美、延平張子真、柯山李伯寅來遊。當暑而寒，劇飲不醉。
鄭子壽倅清湘，總檄過八桂妷山别行，以嘉定己巳之朔旦，偕前邵陽令三山江信之來遊。
朝陽鍾大鳴赴廣東運司進士試，莆田方信孺約同訪堯山，歸路過曾、程二巖，酌别於龍隱。來日遂行。玉笥山道士胡佺平偕至。嘉定八年六月晦。
嘉熙己亥重九日，帥守建安徐清叟直翁、綉使稽山黄自明明仲同遊。
高陽許慶元善、弘農楊禹圭君寶，辛巳歲季春念九日同遊，男許珪侍行。謹題。
華陰楊損益老，來自都城，觀桂林山水奇秀，歎未嘗見。江都尚安國長卿於是拉金華姚弸中文發、寵弟充國翁卿、定國曼卿、宅相楊俊彦周輔，相與徧遊巖洞，登超然、過八桂、升雉山、探風穴、入栖霞、捫七星，濯纓于伏波，烹茶于靈隱，酌酒曾公巖中，泛舟妙樂堂下。自戊申至庚戌凡三日，而後歷覧，物外勝遊，一段佳事也。
灕山人曰：桂諸近山，七星爲冠，栖霞窅邃，与人世隔，故唐人比之仙庭，如所云日月兩華君，世寧有之哉？猶燕、秦方士談海中三神山者，卒莫至其下，雖涉夸誕，然是山之勝不可誣也。故尹穡仙蹟記輒剟去之，其銘特以清警存。李文光、楊眉孫真聖殿全真觀記于攢峰列壑，不少光贊，反爲羽流張其土木，何以觀焉？圖經故傳：是山慶林觀以有瑞石告唐長世之符，至遣李衛國靖就視之。事有無不足辨，而衛國爲大使，安撫嶺外，唐書紀之明甚。頃循彈丸溪行，見溪旁石壁刻有「唐桂州都總管使李衛國公廟，天福二年加封靈顯王」字。心儀其廟當在是地。祠未經桂之伏波，与祠衛國不更有顯據哉？厥壁嶕嶢，上出白雲，下鏡清溪，留眺良久，目眴意迷。憶往期友人故中尉經盍挈卧具壁下，冀覩竟日。霞洞函其奇，彈壁挺其秀，足令千山望風自失，其惟七星乎？
一坐牘背書「牘」，底本、合刊本、桂勝本作「犢」，四庫本鴻慶居士集卷二作「牘」，全宋詩第二六册，第一六九三六頁亦作「牘」，今據改。
󲳴󲳴一聲遠千巖特󲳴青宋兩宋名賢小集卷一五二作「󲳴󲳴一聲遠，千嵓特地青」，清粤西詩載卷十作「孤雁一聲遠，千嵓特送青」。
七星迴映，並薄青旻，惟龍隱分道，宅南自表，宜以巖名建山之號云。或曰「龍影」，以龍去影存。遊者刺舟，轉碕入竇，見其上石裂長數丈，作鱗甲形。登岸緣麓，則有大巖，如排高門，坐堂皇，可以廣宴。或題曰「龍騰」，謂龍已絶地上飛天漢。右亦有巖曰「月牙」，狀月之初。乃騰、隱兩巖，列坐則丹曜减熖，引舟則玄壑生凉，用消夏爲快。不似諸空洞來風或中人也。騰巖又有滴玉泉，泉從山椒點點墮石穴，琤然作清響，宋人來遊，酌石溜，試新茗即此。中故有釋迦寺，環翠、驂鸞兩閣，又有兩華堂。或曰驂鸞乃宋范公成大亭，或仍閣之名。范又有驂鸞記，記自吴入桂道里所歷。亭廢，續建後更名曰「怡雲」，即故亭地。宋遊最盛，鐫題之衆至環兩巖，使壁無完石，他巖未之有也。
虞衡志云：龍隱巖在七星山脚，没江水中。泛舟至石壁下，有大洞門，高可百丈。鼓櫂而入，仰觀洞頂有龍跡，夭矯若印泥然，其長竟洞。舟行僅一箭許，别有洞門可出。巖在洞側，山半有小寺，即巖爲佛堂，不復屋焉。
師中嘉祐三年九月受命來嶺外，七年十一月得請知濟州，感恩顧已喜不自勝，留詩四章以志歲月云。今録其後二首：
龍隱晦真時莫考，龍驤挐攫跡堪驚。孔明久卧養全德，老子忽飛歸太清。溪上一天常氣勝，洞中六月自寒生。至情不得無神處，甘澤年年灑百城。
桂嶺摩天，灕波經地兩磅礴。盡石之變，窮神之秘禹所鑿。故其高者，峭拔排空礪矛槊。而其下者，宏曠洞達侔觀閣。瞻彼龍巖，穹窿巃嵸跨寥廓。發地百尺，蜿蜒躨跜勢拏攫。騎風乘雲，去爲膏澤起焦涸。或爲至人，老子孔明世程彠。結融肖像，綵介朱鬛宛如昨。風醒雨澁，森然向人恐遂躍。豢龍不官，孔甲劉累失其學。亦復舞湫，號蚓生物困陵轢。我昔笠澤，覽觀湖海天一握。正見神物，下飲濤波釃瀺灂。蒼鱗修尾，其大環臂烟霧薄。須臾上征，疾雷迅雨間飛雹。自喜壯觀，光絶後前邈霄堮。豈知白首，炎陬水石窮脉絡。雄姿偉態，摩挲沈歎窘揚摧。潭湫涵澹，尚其來遊醉牷犦。山空月寒，風露凄然誰与樂。却視陳迹，感欷陵谷眙以愕。我作銘詩，贅牙嚄唶媲灝噩。琢之嵌巖，日月齊光萬古託。
番陽銀峰張叔信，慶元戊午季春上澣，偶因暇日，携家尋勝。巖洞固多，而此尤絶。豈非神剜地設者耶？聊書二絶，以紀其異。
尚書外郎熊同文、侍禁閣門祗候王貞白、殿中侍御史俞獻可，大中祥符五年九月九日同來，獻可書。
廣南西路體量安撫使副余靖安道、漕副熊文友、經略安撫蕭固幹臣、轉運使宋咸貫之、兵馬鈐轄柳涉公濟、提點刑獄李師中誠之、馬仲方子正、通判黄照晦甫，是日遊風洞、栖霞洞，遂遊此。嘉祐五年十月晦日題，趙𤩶書。
大宋治平元年仲冬二十七日，同轉運判官孔延之長源、前安撫司勾當公事姚原道彦聖、新知龔州丁錞帶聲，自壽寧院抵慶林觀，少休風洞，上登栖霞洞，却下漾檝，泊龍隱巖，行觴嘯詠，日薄西渡。提點刑獄余藻質夫因書遊覽之勝，刻于崖石。
經臣張覲，執中劉彜，志康傅燮，熙寧甲寅六月八日同尋回穴山，飯于是巖，酌石乳之溜，試郝源新芽，香色相得皆絶，歎賞數四，遂同舟以遊風洞。
權發遣轉運使尚書屯田郎中直集贒院張頡、副使殿中丞苗時中、提點刑獄太常博士劉宗傑、管勾常平前江山丞劉誼，元豐元年八月二十四日遊龍巖。
起居舍人龍圖閣待制知桂州兼廣西經略安撫使曾布、權發遣轉運使尚書度支郎中直集賢院陳倩、權副使殿中丞苗時中、權發遣提點刑獄太常博士劉宗傑、權發遣提舉常平秘書丞齊諶、管勾常平前江山縣丞劉誼，元豐二年二月十日遊迴穴。
南豐曾布、甬上苗時中、洛陽劉宗傑、歷陽齊諶、吴興劉誼，元豐二年四月二十日同遊。
建安陳杲景初、襄邑鄭安恭子禮、莆田吴贊仲一、温陵康寧元壽、昭武饒浚明彦觀、方城范揆辰公任、全魏王拯濟翁、吴祖憲叔章觀梅郊外，早會于翛然亭，啜茗於此。晚集信善寺。紹興乙丑臘前一日題。此條在「元壽携家」前。
熙寧六年，轉運使張覲經臣、提點刑獄李宗儀唐輔、馬化德之，轉運判官杜璞元珍，提舉常平關杞蔚宗、傅燮志康議事於桂林。正月二十九日成書，過迴穴。察訪廣西公事許彦先覺之題。
比部周應期、著作陳大順、判官張政、主簿章平，進士林豊丁󲳴辰，熙寧七年六月初八日同遊。
朝請大夫直龍圖閣知桂州兼安撫經略胡宗回醇夫、朝奉大夫轉運副使程節信叔、朝奉郎提點刑獄曹輔子方、朝請郎轉運判官程遵彦之邵、承議郎提舉常平徐常彦和，紹聖乙亥季秋甲辰同遊。
朝散郎經略安撫使司勾當公事盧約、瀛洲防禦推官管勾書寫機宜文字胡茂修、和州防禦推官權管勾機宜文字樓禹鄰、澧州録事參軍勾當公事葉世隆。紹聖二年七月癸巳。
信安留怙彦强、江夏黄忱君錫、零陵陶逵由聖、弟迥鄰之、宣城侍其鈜希聲、洛陽席貢叔獻，元符己卯正月十二日同遊龍隱巖。
壽之赴官合浦，道出桂林，遊龍隱巖，伏覩先君經略龍圖留題，不勝感戚。元符二年九月旦日，第三男供備庫副使新差廣南西路兵馬都監兼知廉州軍州事張壽之謹記。
新定許端卿中甫雅有巖洞之好，被召歸，刑曹鄱陽程節信叔、歷陽張景温敦直、全魏董遵守道酌别于此，而中甫眷眷有惜去之意。
鄱陽程節、曲江譚掞、臨川劉蒙、全魏董遵、廬陵曾正，建中靖國元年寒食日同遊。
譚掞、周冕、杜奎、張灌、張元穎、錢孝彦、李彦弼、洪彦升、程鄰、周刊、范琯、曾定求，辛巳臘中澣同遊。
顯謨閣待制經略安撫使王祖道若愚、權發遣轉運副使公事張莊正民、提舉常平等事索述宗理、權發遣轉運判官公事陳遘亨伯，崇寧五年八月十有九日。
若愚、宗理、亨伯、正民，崇寧五年聯事桂林，屢遊巖洞，將紀于石，八月下澣日，宗理、亨伯、正民來書丹，磨崖未成，而偶得此，遂題。
韋公輔率胥士穎、孫祖德、劉與吕會食崇寧，登轉魁，觀風洞，歷曾公巖，泛舟之龍隱，晚酌於驂鸞閣。
朱輅國器、韓靖安道、杜綜公實、戴孚中道純、周裕若德、李伯修時敏，政和改元孟秋既晦，遊曾公巖，登風洞，浮江下龍隱，抵暮而後歸。
陳仲宜道夫、唐最夢傳、戴安仁質夫、陳中復從道、趙淵深之、唐懋晋德，政和辛卯九月十有三日同遊龍隱巖。
建安謝勳，古原田永年，長沙裴嶢、侯延季，義郴杜傑，淮陽楚執規、楊書思，鄱陽張琮，臨川劉芑，政和三年二月二十九日自東禪泛舟過龍隱巖。
劉鎡、蔡懌、吕汴、馮元震、侯材、王蕃，宣和己亥仲秋二十三同遊。
少隱置酒翛然，會公弼、景淵、以矩。飯罷，拏舟絶溪，遊龍隱巖，酌乳泉，煎沉水，解衣盤薄久之。過棲霞，晚復集于寧壽。紹興五年三月初十日。此後入前「建安陳杲」一條。
元壽携家遊疊綵，至八桂堂、陶家園、栖霞洞、曾公巖、風洞，午食龍隱，晚集雉山，過于家園歸。紹興丙寅寒食前二日。
明道、質夫、吉甫、務德、方明，紹興戊辰六月十一日同遊。
楚東汪恪端中、潮陽劉汶昌叟、桐廬方洪稚川，紹興戊辰六月二十八日同遊。
叔遲將歸上饒，子毓、素仲、稚川餞别於八桂堂，放舟遊曾公、龍隱之巖，舉觴相屬，悵然有離去之歎。紹興己巳正月中澣。
桐廬方滋務德、清湘唐時逢堯、廬陵劉彦登允升、莆田戴緯對甫、東魯玉忠臣子厚、臨川劉振時舉、楚東汪恪端中、雒陽李津元映、洛陽程祐之吉夫、南昌黄拱辰子贊、大梁向澣節之。右十一人，紹興己巳春社，同登龍隱巖，啜建溪新茗，遂過遊曾公巖。
朱景通將之石龍，黄繼道、董全老解官，憲幕王師孟、詹元簡邀方稚川、劉孟公餞别於翛然亭。飯罷，遊龍隱巖，過棲霞洞，登山臨水，離思黯然，抵暮還湘南小酌。
唐逢堯、趙周材、汪聖錫、劉時舉、王公休、方稚川，紹興辛未六月二日同遊。
開封蔣公被旨廣西幹事，因遊諸洞，至此少憩。建武劉文舉偕行。改元隆興季秋初七日，命侄存思書于石，記它日觀。
七閩孫師聖、黄壽之、江清卿、脩卿、陳啓宗、黄升卿、張子真、子斐、王公左、謝少魏，乾道丁亥六月上休，自七星聯鑣過程公巖，小集龍隱，泛舟由朝陽以歸，師聖子德卿、壽之子希吕侍行。
金華朱紱、永嘉周去非直夫、豫章簡世傑伯俊、西洛王子燁晦叔、廣漢張枃定叟、定叟之甥甘奕可大來遊。壬辰三月晦。
淳熙十三年冬十月己亥，桐廬詹儀之、開封王寅祖、姑蘇孫詔遠，職事之餘，來遊龍隱。是日大風，重裘不煖，俯仰久之，至骨爲聳。
淳熙己酉中元日，李景淳、徐體仁、劉益仁來遊龍隱巖，樂水石之勝，徜徉久之。
桂林巖洞，龍隱其最也。下有潭，泓澄縈紓，貫于巖腹，世傳昔有龍蟠伏其間，因以名焉。公餘同廬陵曾天若、婺女吕祖平、新淦董世儀、建安劉源來遊，得二十八字。
慶元戊午正月八日，集松關之翛然亭。既而拏扁舟延緣過龍隱，爲水石，更酌。及暮，登新橋以歸。董世儀子羽、王琨德貢、熊思遜謙甫、吕大信不約、曾三畏無過、武居仁榮叔、王琳子休、饒祖堯述古、楊相魏翁、劉龜習季占、楊汝明仲藻、魏璋廷珪、劉正之子正、余棣林華、高正臣治表、趙善欽欽之、趙師撫聖從、范行閔景騫。喜而來與者趙彦綝仲正。
魏郡王子羽公飾、臨江劉正之子正、廬陵李如圭寶之、豫章黄銖公權，慶元戊午中秋前二日來遊，臨流班坐，洗盞更酌，久之而去。
嘉定己巳，合沙黄師淵子仁、師騫子孝、師晳子與、師參子魯、師雍子敬、鄭潤輔濟仲同遊。
嘉定甲戌立秋後二日，韶國趙善淇衛叔假守玉融，因獲登檻。同遊：螺川李卿月子西、鄮山朱燮德和。男汝巉侍。
曾仝、洪友成、朱鉅、朱鑒、潘瀾、劉天成、趙必益、必矩，嘉定丙子十月朔同遊龍隱。
嘉定丁丑立秋後二日，昭武鄒應龍景初、南海吴純臣德粹、廬陵曾焕文卿同遊。
右文殿經略安撫廬陵胡槻伯圜、提點刑獄吴興芮及言子及、轉運判官括蒼沈實茂揚，嘉定十四年季冬十有四日同遊龍隱。時茂揚已有星郎之命。
嘉熙戊戌歲七月癸未，龍溪顔頤仲景正邀長沙鍾震春伯登湘南樓，過翛然亭，浮灕江，訪龍隱，窮栖霞、冷水諸洞之勝，羽觴滿引，角巾相羊。時以令休，乘暇幽尋，超然物外，髣髴乎日月華君之与遊也。
淳祐丁未季秋中澣，長洲陳信伯、苕溪朱應元，以幕府休暇日，自癸水泛舟來遊龍隱。流泉怪石，天巧地靈，老桂秋薌，風清日美，人世之仙境也。
河内李曾伯長孺，同賔客温陵錢宏聲父、清湘趙畣父俞仲、長沙楊允恭謙仲、三山黄應雷叔震、眉山楊埏子西、臨川鄧淳德粹、衡陽陳彌壽仁父，以淳祐庚戌二月中澣來遊。是日久雨初霽，風日和美，相與煮泉瀹茗而去。曾伯因爲先世遺墨拂塵。期而不至者，邑郡税與權巽父。
閩中朱禩孫以景定庚申帥嶺右，屬南邊俶擾之後，惟征惟築，日不暇給。賴朝廷威德，年穀屢豐，邊鄙不聳，盗賊衰息。咸淳初元春，誤蒙恩召，歸行有日。頃，客任忠益、楊恪、趙與植、朱景行、󲳴󲳴󲳴󲳴󲳴󲳴󲳴󲳴󲳴󲳴󲳴、文有年、胡斗元、管炎發、蔡昌文、周掞、王焕、陳埜、王公及來遊，男埴侍。
古壽吕師夔虞卿以咸淳八年被旨牧桂，明年夏五叨召東歸，乃率偕行者壽諸石：江陵李直清寅之，九江周得一宏英，合沙周舜夫景舜，古歙方端夫正仲，光山胡文舉公選，臨濠孫揚武景武、孫振武景文，壽陽楊震孫東叟、程遥達伯淮，合肥翟國寶君端。
咸淳壬申嘉平中澣，衡山熊桂巖伯󲳴、長沙嚴龕應之、廬陵管浚發季源、衡陽尹可繼子善。
八桂巖洞爲天下奇觀。同谷李興、九華章時發，臺閫餘閑，躍馬汎舟，仰堯山之高，挹諸巖之勝，時和歲豐，與堯民共擊壤云。咸淳甲戌上巳後十日。
「世節堂」三大字。嘉定八年二月吉，莆田方信孺新桂林西漕臺廳事，爲世節堂。長沙易祓書扁，磨崖於龍隱巖。
灕山人曰：遊觀美而舟輿凑，學士集而雕鏤繁。終宋之世，騰、隱兩巖，衣冠填委矣。略覽文字，識其名氏，不無先政之思。清直如張公田，恬澹如李公師中，所至有惠政如苗公時中，而余公靖則勳名最優者也。抵掌文萟，娱情水石，如章太常峴之清思，方提刑信孺之雋賞，盖亦來遊之傑焉。而其他聲侔循吏，言追有斐，逸在諸書，出余覩記之外，及未列名兹山者，何可殫舉！乃宋頌挈歸本傳，平儂之碑，桂故備矣。至若曾之神道、羅之御書，並勒巖阿，用垂不朽，固孝子慈孫之心；然水木非其墓道，林壑異夫先祠，况衆遊之所歸，豈一姓之獨侈？朱得屏于高凉，洪遥記于鄱郡；米程寄詠，王正功留題乳洞，龍隱無与也。又元祐黨籍，崇寧奬諭勑書，懲既非惡，賞亦非功，何足視後世乎？陳彌壽撰董公德政碑，磨滅過半。雖然，棠下之思，峴首之淚，豈一門生所鍾念哉！
山形折疊故以屏名，去圓通灣不遠，灣水紆潏，下接彈丸溪。未至灣，分道行，稍北抵麓。又稍東巖門在焉。其門東嚮，上高下廣，外屬平野，野無雜樹，彌望皆長松，七星諸峰近在東南，蒼翠明滅，若涌松濤。入巖，見兩壁瑩潔如新琢玉屏，不但折疊微似已也。深入十數丈，地漸高起，又似築臺其上。上有石，如鍾墮地，高起處有石磴。躡盡則天光直射。爲後小門，范公成大表以「空明」；又於其外作壺天觀。觀久廢，遊者憩飲巖中，如在玉壺。又石壁上有懸崖，可捫以登，嘯呼其間，又令人有五城十二樓之想。壁左有李彦弼爲程鄰作建築兑州記，故一名「程公巖」。
虞衡志云：屏風巖在平地斷山峭壁之下，入洞門，上下左右皆高廣百餘丈，中有平地可宴百客；仰視鍾乳森然，倒垂者甚多。躡石蹬五十級，有石穴通明。透穴而出，則山川城郭恍然無際。余因其處作壺天觀，而命其洞曰「空明」。
宣政喜邊功，隆兑築州縣。程公自名巖，刻石記所建。得既不償費，中興棄不繕。誕謾磨崖辭，當日妄誇衒。英英石湖仙，改作壺天觀。壁間之大字，莊重如峩弁。詩文鸞鶴音，筆勢龍蛇攣。登高瞰洞户，灕水澄如練。勝概出靈臺，遐觀起三歎。玲瓏二十四，妙墨鐫題徧。我來爲拂塵，端兹侍顔面。邦人頌遺愛，壽骨癯且健。今止玉麟堂，安得使之見。
自湘南樓渡重江而東，林坰曠然，距水五里，有山如屏，儼然高峙，若環群峰而主之。其中卷然而虚曠而邃深，幽巖天成，仙居神護。凡數百步，貫徹山之陰，高明爽塏。下視七星山，若導于前，西顧洲渚城邑，可以指數，盖龍隱、栖霞之所藴蓄，与夫轉魁、傲雲之所鋪寫，是皆兼而有之，備具衆美，冠于天南，雖使造物者更復運意，不可增損。崇寧之初，鄱陽寶文程公始開是巖。方是時，桂人樂公之化，而從公之遊，盖無日不熙然也，咸以「程公巖」名之。遺愛在人，百年之思，景物如昔，言者墮淚。後數年公之子既來帥桂，其忠義文武，所以爲國家捍邊而庇其民者亦如公，而年尚壯，力方剛，福禄功名未易量也。公之盛德可信者如此，則是巖託公以久者，當与召苃同日而語，又非特若羊公之峴山而已。昔柳子厚爲裴中丞記訾家洲，其辭瑰怪，然徒列遊觀之勝，而是巖也，余可以無藉乎。
凡洞穴皆幽闇偪仄，秉燭而遊；唯屏風巖高廣壁立，如康莊大厦，延納暉景，内外昭徹，石湖居士名之曰「空明」之洞。由磴道數十級，出小石穴，山川城郭恍然無際，乃作觀臺，是名「壺天」。遊客詫曰：「大哉斯壺，函裏如許！」居士曰：「世所有相，如空浮華，心目顛倒，鉅細差别，故善巧者，能以寶珠及于芥子，乃至毫端出現塵刹，彼觀者不覺不知，况一壺哉。」客悟且笑，曰：「然則遊戲神通耶！」居士亦笑，而爲之銘曰：「心塵目華，三昧現前。我提一壺，彌羅大千。無有方所，四維上下。此三昧門，溥施遊者。」
經略安撫蔡懌樂道、提點刑獄尚用之仲明、廉訪使者張洵仁仲，宣和甲辰八月初八日同遊。
桂林巖洞冠天下，而此巖最清絶，又五嶺之冠也。延平鄧公衎彦達、宜春藍茁文頴、秦臺西門賞進賢、平陽丘阡仲通，建炎戊申天申節日來遊。
經略安撫建安周與道、提點刑獄江東程巨用、廉訪使者開封侯晋卿，建炎二年十月初五日同遊。飯罷，乘興遊栖霞洞。
李似之、林德充、許師仲、兩仲同來，乾道丁亥十一月廿有四日。明年秋七月甲子，師仲与二水唐德柄、三衢劉公實復來，󲳴後三日再至。
經略安撫使范成大新作壺天觀，提點刑獄鄭丙落其成，轉運判官趙善政、提點坑冶經略錢守大正同集。淳熙改元十月十日。
淳祐丙午復亨之明日，永嘉翁安之恭父、寶婺章文之文叔、開封劉必聞達可、廬陵郭有道景泰、左讜忠父、旴江黄應龍正父、周子榮景仁、縉雲潘景丑孟、清江龍奎沃定同飲，餞南海錢益良輔于簪帶亭。乃由栖霞，步曾巖，登辰山，重會于此。是月也，瑞雪翔空，愛景騰耀，群玉獻狀，沃野如繡，睠焉良集，于是乎書。
灕山人曰：余從巖壁讀李彦弼兑州記而重有感於立名之難焉。程氏帥桂，暴兵竭貲以奉異類，外之夸示州部，内自結于君相，顯有榮名，世載不替，宜矣。未幾而貽梁安世之刺，其指与宋史符，豈漢法所謂附下罔上懷諼迷國者耶？夫既偷取及身之榮，又欲規徼永世之譽，假寵文士，雕篆名山，自以爲計之得，李記豔矣，如罔功實何？故不敢取。載侯語卑卑，第爲山存之，至今里人亦無復知有何程公巖者。范文穆在鎮坦示綏褢，不矜威略，公府多暇，率遊晏水石。方赴桂，記驂鸞；比去桂入蜀，虞衡有志，今見傳世間。吴則丹青石湖，桂則俎豆名宦；不期名，而名隨之。太史公曰：「名不虚立，士不虚附」，兹巖見之矣。
桂城直北，重門夾山。山分，東行曰「鎮南」，歷仙鶴至疊綵。其洞亦以山名，一曰「風洞」。洞左小山曰「干越」，其右小支戟立，曰「四望」。唐元常侍晦各有小記鏤于其山，多所發明。越亭一詩，爲兹山麗製。至其移鎮浙東，戀戀不忍去，見于留别之詠。三山盖常侍之清賞處，築鑿之盛，略具風土記中。當揭帝未陸時，廣池漸麓，茂樹連山，干越、四望擁翠而前，殘霞斷靄，涣漫層崖，何異疊綵，然不但石文已也。洞後，則堯山蔽天而下，灕江若練，南下闘鷄，目之所遊，群勝交集。又四望之下，亂石縱横，枕藉排突，半起半伏，坡陀隱軫，門逕延曼，亦他山所希有。右極城北，蒼翠緜絡，下則混沌，上則瞻鶴，諸巖互經，亦其輔也。
風土記云：越亭在府城北，与壽聖寺接連，有巖洞亭臺，高峰碧嶂，山穴透出北面，因名「北牖洞」。遠眺長江，極目煙水，北人至此，多軫鄉思。會昌初，前使元常侍晦，搜達金貂，翱翔翰林，敭歷臺省，性好巖沼，時恣盤遊，建大八角亭寫其真，其院即爲寫真院。歌臺釣榭，石室蓮池，流盃亭、花藥院特爲絶景。于時，潞寇初平，四郊無壘，公私宴聚，較勝争先，美節良辰，尋芳選勝，管絃車馬，闐隘路隅。
乏才叨八使，徇禄非三顧。南服頒詔條，東林證迷誤。未聞述職效，偶脱囂煩趣。激水濬坳塘，緣崖欹磴步。西巖焕朝旭，深壑囊宿霧。顥氣爽衣巾，凉颸輕杖屨。臨高神慮寂，遠眺川原布。孤帆逗汀煙，飜鵶集江樹。獨探洞府静，怳若偓佺遇。一瞬契真宗，百年成妄故。孱顔石户啓，杳靄溪雲度。松籟韻宫商，鴛甍勢翔遡。津梁危彴架，濟物虚舟渡。環流馳羽觴，金英妬粧嫮。笳吟寒壘逈，鳥噪空山暮。悵望麋鹿心，低迴車馬路。懸冠謝陶令，褫珮懷疏傅。遐想蜕纓緌，徒慙卹襦袴。福盈禍之倚，權勝道所惡。何必棲禪關，無言自冥悟。
謝安致理逾三載，黄覇清聲徹九重。猶輟珮環歸鳯闕，且將仁政到稽峰。林間立馬羅千騎，池上開筵醉一鍾。共喜甘棠有新詠，獨慙霜髩又攀龍。
新安朱晞顔携家訪疊綵巖，登越亭，下臨江流，清風時至，忘其夏日之畏云，因書以紀歲月，寔紹熙甲寅重五後二十日也。
按圖經，山以石文横布，彩翠相間，若疊綵然，故以爲名。東至二里許，枕壓桂水。其西巖有石門，中有石像，故曰「福庭」。又門陰搆齊雲亭，逈在西北，曠視天表，想望歸途，北人此遊，多軫鄉思。會昌三年六月蕆功，南自曲江，上極山林，四年七月功既。
又干越山記，文多剥落，不可讀，大都紀其剏構亭榭与山名「干越」之故，略可見者裁數十字，曰：直渚之北，有虚楹釣榭，由此三逕，各趋所抵。左指山隈，右向之僧舍爲寫真堂。北鑿山逕，由東崖茅齋，經棲真洞而北。史記云：「秦并諸侯，以百越之地爲桂林郡。」吴遣步隲征南，克有干越。此後惟有「吴都賦」，字不可讀矣。
安南桂管宣慰使馬日温送馬祭酒上，後因遇吴、王三人同遊此洞。元和九年春四日題。
南豐曾布子宣、浦城陳倩君美、符離苗時中子居、永安劉宗傑唐輔、歷陽齊諶子期、長興劉誼宜夫，元豐二年六月初三日同遊。
建安謝勳、信都李温、古原田永年、淮海楊書思，政和三年癸巳二月二十四日遊石門洞。
淳熙戊戌春分日，桐廬詹儀之體仁与僚屬來遊，王稌登叟、王俊仲瑶、周邦弼直卿、鄭鄖夢授。
開禧丙寅寒食日，浚儀趙善恭作肅領兒輩汝洌、汝瀧、汝淏、汝渲、壻武陽謝寧孫、鄧友直來遊，外甥謝資、鄧筠侍行。
干越山有唐貞元年間吉州康司士、義興房丞、江陵韋随軍，皆以所鐫字滅，失其名，惟前進士陶立言則可覩者，亦當時來遊之題名也。
灕山人曰：諸言疊綵山者，一曰「桂山」，以山多産桂；又云其上有越王臺，一名「越王山」。至問其故，則曰五代馬氏以弟賨節度桂，築臺其間，遺址尚在。雖然，州既稱「桂」，山悉從之，何獨是山得顓桂哉？第如所云，以多産桂，奈何今寥寥也？且疊綵之名，元常侍自謂本之圖經，非自唐始，何不遵用，而必曰「桂」？又馬殷乘亂起，竊據湖南，一賨何足道，顧越王之何其悖哉？干越、四望不復爲遊人所屬目，即越亭亦罕有能道其事，豈非以渌池揚塵，雕闌滅迹，無從按視与？常侍至今七百有餘歲，三山遺刻，詞採清蔚，可備誦覽者卒莫有出其上，不以屬之，反循他稱，可乎？藉令越王隆臺中天，祗取辱焉。
夾北城而西，是爲寶華。當山中斷，續以雉堞，下有重門爲西清。寶積山自南來，交扼其口。前巖東嚮爲華景。華景之前，横塘深廣，晨飄霞綺，夕麗金波，得水而觀益增，故唐元常侍晦建亭一，曰「巖光」，以巖拂水而寫光也。石屋平敞，可視龍隱，其後則翠壁上蟠，漸至峰首，有諸葛祠。從北至西，城壁峻削，皆斬崖爲之，雖石頭之險不能過也。唐以前，謂西阜高起，名其地爲「盤龍岡」，諸葛之祠，無亦因岡名與卧龍微相似耶？或曰「珠合」，不識所謂。然此五六山，峰嶂參錯，北城據之，其險亘天，而疊綵、寶積兩巖洞分布，對開其上，若北城東西兩翼，又皆在城中，不獨人士遊賞斯集；至於冠盖往來南北，望皇華之清塵，申折柳之餘戀，非東之疊綵，則西之寶積矣。惜華景失其巖光亭詠，可爲寶積發太息也已。
風土記云：巖光亭在北羅門外，臺亭巖洞亞於越亭，亦是元常侍新置，有石棋局、爛柯石。
踏破蒼苔覓舊題，五言覓得晚唐詩。巖光人憶遺名好，華景天開一段奇。鐵鎖掣關纏壁壘，玉梯穿路透瑶池。古心未展閑遊戯，慙愧平生華子期。
寶祐戊午，朝廷合二廣，創制閫，命曾伯再牧，防南鄙也。尋調建康都統制朱廣用領軍來戍。於是，此諸道戍兵並委之總統，相与修浚城池爲保固計。是秋，韃犯州邑境，賴我師遏之，不致深入。明年，開慶己未，築鑿甫竣，邊遽已動。七月，虜渡烏泥江。八月，犯横山。九月二十二日薄我城下。幸壁壘具，將士用命，一鼓而殪賊前鋒，遂引退，砦于數十里外。我師晝夜攻刦，大小十餘捷，賊氣頗沮，相持兩旬，由間道而湘，亟遣兵追襲，一捷於黄沙，剪其渠魁，俘獲甚衆。再捷于衡山，剿殺幾盡。賊不克逞以遁。陰山極北之寇犯炎方宅南之境，偵伺二十年，馳騖數萬里，擁衆驅蠻而入，乃載籍所未有。向非桂林砥柱其衝，師武臣力，敵王所愾，廣南亦岌岌甚矣。此皆宗社威靈，天人祐助，億萬載無疆之福也。兹制閫結局，都統制且徹戍以歸，礱石清紀文武賓校氏名。載念獸夷犯順，非小變也。連年得以固我封守，吾民克免翟難，誠同舟共濟者之力。矧蒙煙瘴、犯霜露，備極勞苦，是不可不紀，以示永久，非示誇詡也。提刑提舉兼參謀四明豐𦶜，制機左綿文可嗣、眉山家寓、河内李曾伯，制議永嘉鄒琳，制幹清湘管安昌、襄陽李湜、盱江聶世堅、合沙卓右龍、制僉長沙凌炳炎、耒江陳彌壽、括蒼張建大、濟南楊涇、九江劉烈、清湘趙龠夫、廬陵朱埴、會稽陳策、制帳都統制長沙朱焕，總管峴山彭興、浮光余夢發、都梁丘正、浮光朱大德、壽陽王勝、金陵王達、金陵陳邦傑、浮光張琦、鈐路統制合肥程俊、泗水周旺、胡梁李慶、山陽楊俊、浮光周勝、海陵戴俊，戎司屬官浮光吴起宗、清原羅萬敬、古霅鄭祥。
大宋嘉祐三年秋七月，安撫兼經略刑部郎中直昭文館知桂州蕭固幹臣、轉運使金部員外郎王罕師言，因宴北郊，語臨桂令梁庚闢萊沛地，得一古洞，有刻曰「華景」。其石壁，唐桂州刺史御史中丞元晦巖光亭詩在焉，乃會昌五年四月十日題，盖武宗之乙丑年也。其蕪没則不能審于何時，逮今踰百祀也而復新之於師言。且洞無情物爾，而得幹臣、師言而興，生靈者其興又可詳矣。復再踰月十有六日，幹臣、師言与提刑屯田郎中宋咸貫之、同提刑文思副使王琚彦温、鈐轄供備庫使李繼明嗣昌、通判屯田員外郎周約中立復遊于是。貫之因本所以然而書其崖云。
提點刑獄李師中、前瓊守謝鴻、郡丞黄照、幕下孟庭堅、段惟修、周佺會此巖下，嘉祐辛丑正月十九日。
兵馬都監閻紳君儀、筦界巡檢劉永世延之、知興安縣卞玄冲道淵，熙寧甲戌孟冬初六日會此。
似榘、景淵、令升、少隱、公弼同來，紹興五年閏二月初十日。
嘉定癸酉長至前四日，方孚若邀管定夫、陳膚仲來觀，膚仲書「榕臺」二字贈主人，使鑱之。
灕山人曰：山故有元在菴主居，自爲歌述元在之意，皆西方餘論流入中土者所演説，例不採録。又蒋詩翁亦卜築其間，名氏既滅，文字並亡。夫蘭可折而薰不可奪，故焚之而香生；玉可碎而光不可蝕，故磨之而彩映。蒋翁誠深于詩乎？金膏玉液与寶積不毁可也。李所詠雲，非指本山。張詩自恕衰宋，反笑晚唐，何其謬也。顧不視李刊去之，得無以巖光存哉！紀功碑，文非孟堅，功異車騎，且与寶積不相涉，概當黜之。然北虜深入，遠窺南徼，自天地剖判所未有之事，其變非常，存以詔來，毋忽遠憂焉！寶華伊邇，胡、李兩公築城浚隍，圖状具在。雖章時發記，漫滅不可讀，且摹且抄，藏在故府，非識微者所深念乎！桂嶺乃在臨賀，彼中自昔有桂嶺縣，与寶積前小坡何豫？宋令甲府帥監司度嶺得任子，厥後以道不經彼，尋削斯賞，吕源何爲鐫石坡上？罔主聽而市倖賞，其大節可徵已，如曰不然，請視范公成大驂鸞録。
隱山當夾山之南口，潛洞出其東北，西山屏其西南，小於諸山，若亂石疊盤，北高南下，似無奇峰秀壁炫目驚心。惟中有六洞，洞皆有水，不異鑿出，上浮水際。唐李公渤名其洞之水曰「蒙泉」，疏泉出山，名之曰「蒙溪」。諸洞之名各有三隸書。曰「朝陽」、「夕陽」、「南華」、「北牖」、「白雀」、「嘉蓮」，疑即渤筆。宋人云，北牖有渤題名，今不知所在。亭榭湖水之盛，具吴、韋記中，宋則張公維大爲修浚，拓湖至潛洞，洞門今尚有刻，多紀其事。洞前後兩門可通出入，「潛」有南北之號，或因之。西山迤邐，兩峰夾道，上至高處，環桂山水，其勝溢眥，故唐人於此登高。禪刹道觀争據兩崖，崖鎸佛像，僅餘金碧。若乃樓閣塵銷，文字露立，鳥啼荒塚，草蔓石階，雖足俯視兩山，然積廢太甚，不可復支矣。
風土記云：隱山本名「盤龍岡」，在府西郭三里，与延齡寺相近。寶曆年，前使李給事渤開置亭臺，種植花木。有池沼巨巖，水深無際，有嘉蓮、白雀諸洞，有慶雲亭在山頂，有朝陽亭、夕陽亭、連理橘，山河秀異，皆入畫圖，作屏障，爲信好之珍。有從事皇甫湜、吴武陵撰碑碣三。給事徵起山中，後爲考功郎，宰相皆書下考，以天子巡遊，蹂踐禾稼，無所獻替故也。及除桂林，有嘆雁詩曰：「三朝四黜倦遐征，往復皆愁萬里程。爾觧分飛却回去，我方從此向南行。」盖嘆其不復堪遠出云。
虞衡志云：隱山六洞皆在西湖之上。泛湖泊舟，自西北登山。先至南華，出洞而西，至夕陽，洞窮有石門可出，至北牖，穴口隘狭，側身入，有穴通嘉蓮。西湖之外，既有四山，巉巖碧玉，千峰倒影，水面固已奇絶，而湖心又浸陰山，諸洞之外，别有奇峰，繪畫所不及。荷花時有泛湖故事，勝賞甲于東南。
河内李曾伯再牧桂之明年，實開慶改元。上命三衢柴士表視邊隘，竣事將還，夏六月二十一日約憲倉四明豐𦶜、兵帥汪光朱廣用、符離朱焕，載酒千山觀，訪招隱、過仙奕，感今懷昔，風物固亡恙也。時火傘張空，水花蘸碧，相与徜徉其間，清不受暑，因得四十字，并識諸石。
入則維化，出則寧物。物寧而後志適，乃有西坰之賞。始一日，命騎西出。出門里餘得小山，山下得伏流，顧曰：「石秀水清，葱葱乎其韜怪物耶？」乃釋騎蹈履，北上四十餘步得石門，左右劍立，矍然若神物持之。自石門西行十步得北洞，耽平如室，室内清縹若繪，積乳旁溜，凝如壮士，上負横石，奮怒若活。乘高西上有石窗，欞窗下望，千山如指。自石室東迴三步得石巖，巖下有水泓然，疑虬螭之所宅。水色墨緑，其濬三丈，載舟千石，舟可坐數十人，羅絲竹歌舞，飄然若乘仙。巖之南壁有石磴，可列樂工十六人。其東若畎澮，貫石流去，不知所止。北壁半穴如懸門，徹外容小舟。出門有潭，袤三十步，潭有芰荷。潭北十步得溪，溪横五里，徑二百步，可以走方舟，可以汎畫鷁，渺然有江海趣。魚龍瀺灂，鷗鷺如豢。自溪潭之間有地丈餘，其色正赤。歷石門東南越小嶺，石林危嶠，夾聳左右。自嶺下十步得東巖，自巖口直下二十步有水，闊三尺許，淺沙若畫，細草如織，南望有結乳如薰籠，其白擁雪。自巖西南上陟飛梯四十級，有碧石盆，二乳竇滴下，可以酌飲。又梯九級得白石盆，盆色如玉，盆間有水無源，香甘自然，可以飲十人不竭。還自石盆，東北上，又陟飛梯十二級，得石堂，足坐二十人，乳穗駢垂，擊之鏗然金玉聲。堂間有石方如棋局，即界之以奕，翛然不知柯之爛矣。自堂北出四步，直西二筵，南入小峽，得内洞，東有石室如畫，頂上方井，弱翠輕緑，便如藻綉。自洞南下，仰矚東崖，有凝乳，如樓、如閣、如人形、如獸状，闇然不知造物之所變化也。自樓閣斗下七步次石渠，渠深七十尺。渠上爲梁，曲折繚繞三百步遠，日月所不能燭矣。左右列炬而後敢進。自梁直南抵絶壁，斗下爲飛梯，飛梯九盤而後及水。水北崖有石閣，峭甚，綴以欄檻，適可宴息。水通魚船，東出朝陽，四隅黝黑，方谷如鑿，以石下投，波聲響山，寒氣薄人，往往畏恐。自石閣還，上絶壁西去十步，又得小洞。俯行三十步，左右壁有鍾乳。或垂或滴，其極有石室，正如禪庵，多白蝙蝠。出小洞北上二十步，又得外洞，石色猶四洞，東西壁下有石數十枚，其面砥平，間有凹罇琴薦，厥状甚怪，遊人列坐，肅若冰霰。其東有便房，桁櫨栱棁，支撐環合，猶鬼工之椎琢也。洞北七步臨西石門，石門西去三十九步得西洞。洞深九十尺。北崖有道，可容一軌，崖南有水，水容若鏡，纖鱗微甲，悉可數識。東過小石門，門東頫行三十步，詰屈幽邃，道絶窮崖。又寬明，置水閣崖下，閣勝九人，閣下水闊三十尺，伏流崖南，亦達朝陽。自西洞口南去一矢得南洞，洞西壁可讌數十人，其東有水，輕風徐來，微波蕩漾，琴高遇之，當不返矣。北上山頂，盤曲五百步，石状如牛、如馬、如熊、如罷，劍者、鼓者、笙竽者、塤篪者，不可名状。石路四周，而松蘿萃于西北。公曰：「兹山之始与天地並，而無能知者，揭于人寰，淪夫蘙薈，又將与天地終，豈不以其内妍而外朴耶？君子所以進，夫心達也。吾又舍去，是竟不得知於人矣！」乃伐棘導泉，目山曰「隱山」，泉曰「蒙泉」，溪曰「蒙溪」，潭曰「金龜」，洞曰「北牖」、曰「朝陽」、曰「南華」、曰「夕陽」、曰「雲户」、曰「白蝙蝠」，嘉蓮生曰「嘉蓮」，白雀來曰「白雀」，石渠寒深，若蟠蛟蜃，特曰「蛟渠」；或取其方，或因其瑞，幾焯于圖諜也。于是節稍廪，儲羡積，度材育功，爲亭於山頂，不採不雘，倐然而成。憑軒四望，目極千里，高禽鷙獸，蛟翔蟻走，恍然令人心欲狂。又作亭于北牖之北，夾溪潭之間，軒然鵬飛，矯若虹據，左右翼爲厨、爲廊、爲歌臺、爲舞榭，環植竹樹，夐脱囂滓，邦人士女，咸取宴適。或景晴氣和，蕭然獨往，聽詞于其下。嗟乎！我俗既同，我風既調，兹亭兹山又与人物共之，則不知古之甘棠其類是耶！他日，會新亭之下，辱命紀事，奉筆遽題于北榮曰：「成紀公字濬之，不名重也。内吾爲伊、周，外吾爲方、召。疏山發隱也，决泉啓蒙也，作亭子來也，三者其異乎四賢之志乎？不異也，故書。」
天作南北，星斗辨之。地分方夏，山川間之。其土殊，其鎮異。故磅礴博厚，隱嶙鬱嵂，連崗走峰，千里一息，秦之山也。發地干宵，上爲嶕嶢，攢空交映，積爲崇嶺，越之山也。桂林郡郛，千巖競秀，世情賤目，俗態無心，故兹山接城郭之間億萬斯年，石不能言，人未稱焉。寶曆元紀，給事中隴西李公以直諫匡主，圖贊國政，時未及泰，人安得寧？公辭帝鄉白雲，爲越嶺時雨。六條紘布，百城震肅，人既安，年既豐，羽扇空摇，鈴閣不引，盻群山而獨往興發，得絶境而素尚心來，兹山在焉，且謚爲「隱」。若夫地因人弘，山自人顯，故有巖結太素，至説稱傳。谷闢洪荒，及超號張。我得兹山，以「隱」名彰。尔其爲状也，左扼郡城之固，右對招提之刹，前虚明而散祝融之火，後清泚而壓玄武之水。外孤峰而競秀，中六洞而潛通。諒知仁之所樂，信靈仙之所宅。登山自西，舉趾維左。首至于南華洞，洞中水長十餘步，闊不可踰，深莫之測。澄爲靈泉，播爲陽江。水側平坦，可坐數十人。自南華洞西轉五十步，至夕陽洞。洞長數十丈，其傍有水，与洞終始，在水之東，高下有石，如砥如礪，十數人可憩。洞窮有石，大高可跋及，廣不盈尺。鑿穴而望，復使下尋，有潭東去，莫究深廣。又北轉而東八十步，至於石門。自石門又東北十五步至北牖洞。洞虚潭幽，其水潑墨，中有巨魚，可三四尺，鏤鱗鏟甲，朱鬛赬尾，人或見者，龍以敬之。潭之左右，怪石萬状。如鳥斯飛，如虎斯蹲。如衣裳發笥，如龍蛇出奔，乳竇懸玉，石壁流雲。潭之南有石室，深有便房，高有石窓，追琢不如，清瑩可愛。又東南轉山一十步，至朝陽洞。洞中有水，傍浸潭側，長可數十步。三洞之水，周圍相通，亂於池，入于江。水中有石，高可三尺，其色白，其容光，圓如薰籠，大如匡床，以其水浸于潭側，故曰「側潭」。尋側潭之西數十步止，有潜洞，歷險可至，窈窕深邃，羽人來蔇。却上南壁，約六七丈，有雙碧石盆懸于半壁，容各數升。其上尋尺，有一白石盆，常有水升餘，酌之不竭，味甘如醴，色白凝乳，煎以病愈，飲以顔駐。其側可坐五六人。左右石壁皆光滑密緻，有如磨礱，不礙綿絮。却下從洞口北轉，路絶越顯，山屐不通，構梯架空，得至雲户，户内博敞，容三十人，傍透虚明，洪纎可鑒。有貞石榻，勒爲棋局，對以手談，局之左右，可以偃仰。詠于斯，觴于斯，賓從徒侣，各有攸處。出雲户，下視北牖、蒙溪，如指諸掌。户外有二徑，其一直上至山頂，山之最高處也。桂江屬望，縈紆若帶，越嶺遐眺，點簇如黛，寸眸千里，周覽一息。構亭其上，以俟登臨。是歲孟秋月，慶雲見於西方，自卯及酉，南北極望，萬状競變，五色相鮮，州吏請圖以獻之，公允而不阻。既而亭構，因目之爲「卿雲亭」。自亭却下，至南華洞口。又一徑西去十餘步，至白雀洞。郡人有獲白雀來獻者，雪毛霜羽，赬觜紅趾，且旌雀瑞，因志洞名。洞口隘狹，側身稍通，摩臍夾耳，可以方之。漸下十餘步，其石有立石，望之如人。次有石堂，光滑寬敞，人或宴息，可容數十。從此更下，有玄潭，其深莫測。潭東西巖上有一石樓，高低可二三尺，自下而望，如蘓點成。樓南有二石，相去纔數尺，被服如人状，意若就樓而看者。玄潭泓澄，水色如墨，見者神竦，方暑生寒。乃作閣道架潭，瞬息疾過，西南透于石穴中。石穴路右復有乳槌，亦如朝陽洞者，視其周圍但微小爾，愛其光潤則或逾之。洞内有穴通嘉蓮洞。初，嘉蓮洞開而未得其號，會有獻同心蓮者，遂紀事而名之。從洞北出六十步西去有洞，其深不測，中路多白蝙蝠飛舞在空。從東有穴，棧閣盤迴，却透玄潭之北。有兩穴，東穴透明，長可數丈，人不可過，莫能究之。西穴出于洞口，洞内平坦，石榻縱横，湯茗在兹，笙竽以間，有石琴薦，寘以撫絃，聲越金石。自洞西去，至夕陽，出西山，復人寰，六洞之能事畢矣。目諸水隱山下，池溢曰蒙泉，派合成流。水源有二，其一源自夕陽，注嘉蓮，經白雀，歷朝陽，傍浸北牖，出于南華，流沚積爲池。其一源自蒙溪，源在北牖洞東北里餘。出于北山，自山南流，會于南華洞，水合而成池。池因山麓，不資人力，高深向背，繚繞縈迴五六里間。方舟蕩漾，靡微風，鏡清波，棹女唱，榜人歌。羽族載依，鳬鷖翔泳，鱗介是宅，魚鼈噞喁。野花依藂，遊絲轉空，蘋末風清，荷底水紅。奠者取，飢者採，与人同利，恨斯池之不大也。招提之南，長松夾路，陰濃閉日，韻響含秋。外有連理松，異本同幹，内有偃盖松，低枝覆空。爲寺之光華，作山之粉澤。松側有竹，夤緣盡岸，策杖未窮，步履猶遠。北牖洞口有閑田砥平，南北十餘步，東西稱是，可以施欄檻爲戰酒之場，可以搆簷楹爲更衣之所。乃作水閣，立風廊，闢厨户，列便房，華而不逾，儉而不偪。面兹池以滉漾，對他山之青翠，絲竹競藝，賓僚滿觴，歌聲遏雲，舞影臨水，取樂今日，鄉心蹔忘。客有中席而言曰：「夫時、景、賞、樂四者難備，東、西、南、北百年不閑。既别而復會兹山，悵懷而未卜他日。請執筆紀大賢獨得之勝，并立碣垂隱山六洞之由。匪曰爲文，且示來者。」
卦德之亭，八觚，括蒼管湛營之，長樂陳孔碩名之。既而復銘之曰：
治平元年仲冬十八日，同魯國長源、吴興彦聖遊。雁門質夫因題于洞之左崖。
轉運使沈起、提點刑獄章峴，治平丁未仲冬十有二日同遊隱山，因訪武陵遺事，遂題于石。
淳熙戊戌歲六月丙戌，廖季能置酒，約詹體仁、張敬夫登千山觀，泛舟西湖，荷花雖未盛開，水光清净，自足銷暑。視北牖洞之前有勝地，體仁欲爲小亭，名以「招隱」，敬夫北歸有日，不及觀斯亭之經始，獨預書「招隱」二字以貽之。
招隱亭中，詹體仁約廖季能飲酒，落之，水光山色隱映，萬狀畢陳於尊俎之間。遂登北牖洞，捫崖剔蘚，得唐刺史李渤寶曆間題名，蓋西湖最勝處也。回視題扁与石間留字，有懷張敬夫，矯首飛鴻，爲之滿引，并以所書「招隱」二大字鑱諸石云。淳熙戊戌閏月下澣。
招隱之勝，冠絶桂林。淳熙五年仲秋辛亥，建安黄德琬廷瑞、昭武龔摠會叟、延平張士佺子真、邯鄲劉乘晋伯、莒國宋虞卿元凱、瑯琊王文若謂之、長沙李逵超宗、關中馬寧祖奉先泛舟來遊。鄭廷臣書。
桐廬詹儀之以寒食休務，約郡丞陳昭嗣、李晋，帥屬周環、滕瑱、唐廷堅、葉子義，郡文學陳邕，蚤飯榕溪閣，觀青帶、甘棠橋，歷覽西湖六洞之勝。時膏雨初霽，風日融怡，流峙動植，觸目會心，分韻賦詩，薄暮而返。淳熙十四年二月戊子。
淳熙丁未七月下澣，詹體仁、王仲寅、孫稽仲觀稼城西，小酌招隱亭。亭盖體仁將漕時所建，俯仰十年，感慨賦詩，近暮乃還。
北巖劉愈晞韓，以孟冬初澣，約建安雷霆復之、桂陽姚宋佐輔之、禾川劉伯源慶長、金華徐由己克仁、虢略楊艿懷英、圮上邵康年仲安、長沙曾倫長卿、安成彭世亨元泰，探勝湖上。屬時久晴，風景怡暢，崇崖巨崿，萬状畢陳，泛澄升高，窮所未到，相羊周覽，改席精廬，清興有餘，盃行無筭，竟夕乃還。實淳熙丁未歲也。
嘉泰元年秋七月二日，温陵趙庚西叔、徐伯嵩高叟、陳燀君顯、陳次山景甫，延平廖視明甫、李之有叔則、鍾安老定叟，三山王復古興周、黄士特仲誼，莆陽傅誠至叔、顧禕韋叔、葉元澤季成，臨汀吴雄夢錫，建安劉學裘傳之同遊。
經略安撫使莆陽蔡戡定夫、提點刑獄公事延平廖瓌季碩、轉運判官長沙吴獵德夫，嘉泰三年重九日同遊。
計使括蒼管定夫、帥守巨野李誠之，後先來桂且久，未嘗一武西湖巖洞。壬申初伏，始獲遊覽。自資慶腰輿上千山觀，憩西峰、中峰、隱山，煮茗談方外移時。泛舟訪招隱，巖竇幽邃，奇石森列，湖光瀲灔，雲錦帶映，誠可賞。已而雷聲殷空，雲頭俄興，凉雨飄灑，四顧田野，緑秧濯濯下文皆闕。
荷花鏡香，鼓棹觴吟，依約杭湖，白、蘇如在。蒼崖玉立，澄潭環焉，枕漱其間，又令人有蓬瀛想。贛曾原一、旴周子榮、汴趙希囿、時䥔洪、范得輿。淳祐十二夏五。
虞衡志云：南潛洞在西湖中，羅家山上。北潛洞中有石室、石臺、石果之屬。
乾道四年春正月，浚西湖；秋七月，開潛洞；明年春二月，疏鑿李蹊二百六十步有畸，可通畫鷁，而洞山宛在水中矣。疏鑿之力：汲郡袁進、平原聶倫、東明石良弼競率所部，不日成之。延平張維識于洞濱之石，同里曹總書。
桂林西湖，今經略使徽猷張公所復也。舊曰「蒙溪」，去城里餘而近，勝概爲一郡甲。按唐吴武陵隱山記、韋宗卿六洞説皆述溪潭可以方泳。然歲久，廢爲田，尚可考者特一潭二池。池有芰荷，廣不踰尋丈，餘盡耕稼之壠矣。初，公遊山中，得二記，按之以求，後讀吴記至「走方舟，泛畫鷁，渺然有江湖趣」，則嘆曰：「鬱兹觀美，可謂殺風景者矣！」遂已默記厥由。居山之麓，衆泉所會，中偃而四穹，兹盖天成，第流泉使之不得去，則湖可坐而復。乃相所從泄，作斗門以閘之。未幾，水遂盈衍澶漫，若潭若池，横徑將數十畝。望之蒼茫皎澈，千峰影落，霽色秋清，景物輝煌，轉盻若新。然吴記以爲溪，而云作亭牖北，夾溪潭之間。韋記以爲池，而云北牖洞口，有田砥平，可施欄檻，以知昔時猶有淺陸，水所不及之處。而今洪深之匯矣。其中流，平沙隆出波面如島嶼，因築亭其上，命之曰「瀛洲」，植卉藝竹，映帶遠近。南閘招提。西隱山爲亭，每遊覽則憶家山，因命之曰「懷歸」。北依茂林，俯流爲閣，用老杜「湖水林風」之句，命之曰「湘清」，放船集賢，于是乎在。環山循趾，引水疏渠，繚繞縈迴，索奇討幽，得新洞二，命曰「北潛」、「南潛」。又爲亭于其陽直西，命之曰「望崑」。是皆出乎六洞之外，發前人之遺逸，增往牒之未載，遂使西湖勝概，翛然如立塵寰之表，江浙雖稱，亦未能遠過焉。
嘉定甲戌中夏，管定夫新作小亭于潛洞之口，于是映帶遠近，洞以增邃。初伏後一日，期方孚若、陳膚仲來觀，參坐洞中，酌酒數行，颯然秋也。主人曰：「亭宜何名？」有客曰：「昌黎公以『俟德』名丘，謂蔽于古而顯于今，有俟德之道，与此同意。借以名亭，可乎？」咸曰：「然。」遂書諸石。
王壽卿，姚同卿，張子貞、子斐，黄德制，田子謇，王儀之，滕子正，乾道己丑中元日遊。
淳熙辛丑夏六月望，天台王清叔約客于西湖之上，程伯莊、徐商老、張明仲、劉傳朋、張子真、李伯寅、魏薰夫、王詠之凡八人。于時背夏涉秋，老火益壮，縈舟叢薄，少憩是間，觴行咲歌，聲動巖谷。夕景西下，冷風襲人，殊不知有暑氣。兹遊甚樂，書以記時。
風土記云：延齡寺聖像在西山前，近隱山，舊號西慶林寺，武宗廢毁，宣宗再崇。峰巒互張，雲木交映，爲一府勝遊之所。寺有古像，徵于碑碣，盖盧舍那佛之所報身也。
超然亭上鬢毛斑，浩蕩秋風小立間。豈爲詩情堪過海，秪緣脚力要尋山。峭峰斷續天容缺，高叠縈紆地勢慳。回首不堪東北望，桂林萬里是秦關。
桂府稍西五里，吞蒙溪，吐陽江，是爲西湖。魚峰、隱山相揖，大凡遊觀之勝俱歛避下風。右魚峰一󲳴有古精藍󲳴最勝處，豐林靈泉，層󲳴觱沸，水石之奇奇怪怪，如虎豹之仰伏，鳯鸞之翔集，不可以名紀、枚計。又有如臺榭者，斬然頫精藍而中立。紫帽山人幽尋樂之，󲳴意終老，亟朘俸嬴，偕丹霞子小築其上，有堂有奥，爰居爰處，且面勢端豁，與千山觀相襟帶。目力所加，山川城郭，毫髪不能遁。前所謂最勝處，今皆居掌握中。孚若稽圖牒，此州在唐貞觀間，文石薦瑞，曰「聖主大吉子孫五千歲」。太宗詔李靖有「碧桂之林，蒼梧之野，觀此瑞文，如苻所兆」之語，即以「碧桂山林」名之。山人倦于遊，盖將遯世，願奉母慈、持妻子，遂与隱者淪朝夕于此山中，庶幾再遇瑞石以獻之󲳴明天子，顧不休哉！於乎，陵遷谷化，今昔一轍，爲湖爲田，等歸爾。千載悠悠，可以圖山林于兹敝舍。乃爲銘曰：
碧桂之東，有斗其峰，有金其墉，氣佳哉鬱葱。碧桂之西，峰房蟻嵠，爾蠻爾夷，化劍刀鉏犁。碧桂之南，大海天涵，維崖維儋，一王仁是覃。碧桂之北，萬仞壁立，不騫不泐，聖人壽与匹。其中盤盤，我居之安，有泉水可汲，有烟霞可餐，援素琴而彈，流水高山，知音孔艱，吾与子俱還。嘉定八年正月朔紫帽山人方信孺述，丹霞子張自明立石。
紫帽山人既作碧桂山林，丹霞子又於其絶頂，以爲碧瑶壇，抉奇剔秘于斯，紫帽山人爲之銘，曰：
碧桂之阿，󲳴󲳴嵳峩。有方者壇，仍此坡陁。如踞虎豹，如駕黿鼉。或坐而奕，或倚而哦。布席而飲，植杖而歌。上天星辰，大地山河。伊俯仰間，可蹴可摩。安期、羨門，騎氣相過。咲傲今古，等一刹那。忽來不速，款我松蘿。彼何人斯，山靈所呵。
轉運副使權經略安撫陳仲宜道夫、提點刑獄唐最夢傳、提舉常平陳中復從道、走馬承受陳昉明遠同遊西山，飲于觀音院，登西峰閣，啜茶，盤桓抵暮而歸。政和改元仲冬癸亥，轉運判官唐懋晋德題。
莆田李子凝，紹熙五年嘗陪漕運方公東遊巖竇，西泛湖山，來一寓目。後餘二十年，東閣檢詳軺車洊至，因籋後塵，千山爽氣，且復挹致，󲳴󲳴󲳴装東歸焉。嘉定甲戌重九日書。
河内李曾伯長孺領客胡實端甫、李廷龍東甫、管安昌順甫、周應和同甫同來，弟李仕教忠，子杓、侄根侍。淳祐庚戌四月之十日。
咸淳甲戌四月初六日，憲倉九華章時發，帥守同谷李興聯車遊西湖，登千山觀，憩雲户洞，曠望幽尋，景趣兩得。此下文闕。
灕山人曰：復湖之事，殆難言哉！田既負郭，又便引水，公賦所入，已有定額；興大役以市衆怨，不免移此攤彼，償所損賦；其山雖潤，其民則顇，所謂「玩細娱而不圖大患」者，得無近之耶？于李公時，爲沮洳萑葦之區，穿泉築室，植菱芰于其中，且答民勞，兼暢羇思，時哉！時哉！南宋斯季，神州化爲異域，虜馬牧于江壖，兹何時也，洒新亭之淚猶以爲恥，况可慕錢塘之湖，窮財力于此哉？臣主同樂，鮮有競志，尤之效矣，亂何濟乎？及至咸淳甲戌，宋曆告訖，近在兩歲，無問愚智，户知其然，乃章時發、李興龍隱紀遊則曰：「時和歲豐，与堯民共擊壤于西湖，登千山、憩雲户」，又曰「曠望幽尋，景趣兩得」，何其酣昏若此甚也！衝梯未及桂，興先委城而遁，馬公塈義激代之死守，不國之憂，而禍是樂，其罪烏可數哉？善乎，蟋蟀之詩曰：「今我不樂，日月其除。」言行樂貴及時也。又曰：「無已大康，職思其居。」言好樂當無荒也。余竊誦是，以爲議復湖者規焉。
以上詩三首，底本、合刊本、桂勝本俱脱，據四庫本、北京大學圖書館藏清鈔本補。
山去西城四五里，至則小溪淺碧，可踐而過。循麓入巖，巖有三重：其下附地者最爲廣平；上漸束削，然戴履純石，瑩然清朗，浄無復下方埃𡏖之状；陟第三重，倚牖而望，若遊目天表，暝烟歸鳥，似從下飛，侯山返照，入巖轉光，風自西來，薄巖拂樹，与東麓僧菴鐘磬相和，炊烟縷縷，起叢薄間，遥聞餘響，微似犬吠。僧云：「此去木林不遠。」木林即其旁地名，居人頗衆。中隱一作「鍾隱」，土人曰「佛子巖」，以宋乾道間建有福緣寺，爲僧祖華所居，故名之。寺廢已久，惟東小菴，其地陿阸，不足騁目。乃三巖下，鐫有「張公洞」三大篆書。又其先有稱「吕公巖」，各具尔時所爲序記中之吕、之張不知誰屬。乃中隱則其昔名焉？
虞衡志云：佛子巖亦名「鍾隱巖」，去城十里，號最遠。一山崒起莽蒼中，山腰有上、中、下三洞。最廣中洞，明敞，高百許丈；上洞差窄，一小寺就洞中結架，因石屋爲堂室。
假守吕叔恭遊中隱巖無名洞，坐客鄱陽朱國輔云：「此洞未有名，因公而題，欲名曰『吕公巖』。」予未敢披襟，而劉子思、陳朝彦皆曰：「甚當。」戯書五十六字，鑱于石壁間。紹興甲戌季春七日。
假守睢陽吕愿中叔恭、機宜祥符劉襄子思、通守鄱陽朱良弼國輔、經屬建安陳廷傑朝彦，因祈晴，設伊蒲塞，饌于西山寺。飯已，乘興遊中隱巖。不期而集，嘆巖竇之奇，恍然别是一山川。留題以記勝遊。叔恭之子大鈞侍。紹興甲戌季春七日。
環桂之郊，巖洞二十有一，皆人跡所至者。獨佛巖之下有洞焉，虚明而邃幽，過之者弗顧，豈遊人慕佛巖而來，窮其足力，興盡則汲汲而去，雖欲一顧，有所不暇耶？抑視之如苦李，以爲不足嗜耶？乾道元年，予承乏按刑，嘗同張使君紫薇公幽尋得之，相語曰：「斯洞蔽于今日，吾人始發，盍亭于洞前，俾來遊者指爲『張公洞』，可乎？」明年，使君去，予實繼之。又明年，治中從事因人心之去思也，于是大書以表之。
元豐二年八月十八日劉宜父、曾公冕、苗永孺、僧紹簡遊。
括蒼管定夫、莆陽方孚若、長樂陳膚仲，嘉定癸酉先重陽一日來遊。
蕭子敬、向伯大、王德强、吕叔舉、鍾德元、張聖泳、鍾長卿、王必大，端平丙申下元前二日來遊。
長沙鍾春伯、豫章范旂叟端平丙申歲十月既望前三日同遊。
臨川羅愚淳祐辛丑中伏日，約曹伯虎、聶世用、梁价、魏牧、楊羲仲、趙時頌、陳噲、汪知幾、翁崇槶觀稼西郊，至吕公巖，泛舟覽湖山之勝，覩石湖、南軒諸賢題字。時雨初霽，凉風先秋，穡事可期，因志其喜。
陳鐸叔振、周子榮景仁、范得輿民載、趙孟藡君啓，淳祐辛亥前立春二日同遊。
灕山人曰：余觀福緣寺記，見三四先政，丹青重巖，藻黼衆壑，不遺餘力矣。其略曰，府判汪公新興精宇，經略户部吕公建三門齋廳，大帥紫薇張公剏山亭于巖右，經略徽猷張公植壽松五百餘本以蔭巖居。諸所增飾，一何盛也！之數公者，豈直徼福于浮屠氏哉？無亦以虚巖沓出，麗若重樓，近桂四野，可俯而窺，爲西郊登眺之最。其時山僧若祖華之屬，頗任住持，即是記撰者日登，書者惠通，雖于文義不甚嫻雅，然差愈後來目不識書，口不持誦，彼教所謂白蹋者，士大夫庸奴遇之尔，誰其任以住山哉？往見廬山紀事，江都桑君喬以其名刹，多慨諸僧不追先軌，致勝地因之榛莽。吁！豈獨廬阜爲然哉，余于吾桂諸山亦云。
從西清門下濠石道，上西皋，入夾山口，緣山行一里許，有塘曰「清」，巖出其上，初名「新」，後仍塘名曰「清」，最後加以「秀」云。環桂諸山本以孤峭標秀，而是山則岡連隴凑，盤紆岪鬱，長可一里餘，獨以巖門，下瞰塘水，山澤通氣，清彩映發，如其名焉。一入巖門，則有兩巖東西對闢。上出山半，其迥朗亦適相敵。北郭諸山近在東牖，可招而至。其西則陽江北來，倚巖可望。批崖越壑，其流汩㴔，過下庄居者前，水波寬緩，山漸深，土漸衍，似村塢可居者然。去是山不甚遠，向南行三四里，出夾山潛洞，隱山蹲踞其口。頃行山中，見衆山環合，江出其裏，愛其邃麗，以爲近郭希有，且幸秋霽，一得縱目。世顧莫之問，然亦以山隔在西北一隅，不惟遊者少所命駕，即舉名亦罔識所在矣。
龍圖閣直學士經略王公若愚，与提點刑獄劉子至、提舉學事唐夢傳，大張旌斾，觀稼近郊，烹今歲建芽于此，遂過傲雲諸閣。大觀元年五月十六日，權發遣轉運副使公事張莊正民題。
郡守吕叔恭以甲戌季春七日遊中隱巖，山水膏肓之興未已，後兩日再拉機宜劉子思、監州朱國輔、經屬陳朝彦同至新洞，所見愈奇，真所謂倒飡甘蔗。聊書五十六字。
嘉定甲戌六月六日始遊清秀巖。吕叔恭得此巖亦甲戌歲，刻石猶可考。莆田方信孺孚若。
嘉定甲戌歲立秋前二日，旴江張自明誠子來遊，奉次詩境、詩翁扉字韵。黄冠鄒次洪、方袍清一同來。
桂林多勝致，其廢于榛棘者十八九，斯洞以遠，尤不獲葺；吕公一賞，居民争出力以新之，樓閣巋然，不日而就，幽奇雋發，應接不暇，驟改觀于遊人，殆非偶然之遇也。靖康改元七月朔，臨桂令唐鐸謹題。
杜唐臣、張通夫、王誠中、張通甫、董君佐、侄嵇聖、程聖欽，元符三年八月旦同遊。
是歲初冬九日，明叔、仲明、子源、同晋卿再來，時仁仲以母憂歸鄉。
衡陽太守裴夢貺祖塗，前一日魏彦濟、陳景淵同遊，自新洞過龍隱，酌八桂堂，徧覽勝概爲贐。甲寅二月十有二日。
灕山人曰：巖居盖有朱元順云，是時張安國帥桂，年壮氣盛，少所屈意，乃紆騶入谷，親与其客造朱所栖，至勒之石。豈桂乏蜚遯之士，朱獨高舉，希慕遺風，安國遂從而禮異之，于以風部内乎？了達之牒乃判府汪公聖錫所給，且稱了達有苦行，巖刻具在。然君子來遊，獨于元順多追歎之，非遇張紫薇，誰將干旄在西之郊，下從幽人遊哉？厥後辰山有劉升之氏，盖聞是風而興起者，惜朱無所有可表見後世。觀唐令開巖記所指吕公本吕源。當靖康之年，方乃謂吕叔恭以甲戌得之，豈其未見唐記哉？叔恭大節殊無足觀，方于時號爲砥礪名行者，不爲是山移文追數，而反引之以爲己榮，或吕既隔世，而公議遂暫弭，未可知也。不然以方矯矯而慕彼碌碌，生平自許何如哉？余于是竊有異焉。
出自北城，山起東隅，灕水漾其左，黄潭縈其後。下有洞曰「韶音」，入洞面潭，水石清漪。其地一名曰「皇澤灣」。洞南平原，舜祠在焉。前則古松數十株，樛枝密葉，交撐互擁，圓若軒盖，長若旌幢，彷彿有駕蒼虬，翼翠鳳，遠巡南表之状。于後則重巘上盤，平障倒列，又若負扆南嚮。黄潭本灕小支，疑即宋王祖道相城之北，穿爲長池，引潭灌注，用作癸水。范、方繼踵，鳩工增繕。或爲渠，或爲閘，名曰「朝宗」，使東接灕江，西達隱山之湖，其曰「癸水」，以方隅所直，故云。山左側臨灕處，枕麓特高，上有亭曰「南薰」，倚檻東睇，堯山積翠，与波澹淡，倐有風至，前掠松林，後戛潭壑，鳥鳴其間，諸響迭臻，笙鏞璆石，如奏有韶于是山之下，不但延眺稱秀曠也已。
風土記云：舜祠在虞山之下，有澄潭，號「黄潭」。古老相承，言舜南巡曾遊此潭。今每遇歲旱，張旗震鼓，請雨多應。
虞世巡百越，相傳葬九疑。精靈遊此地，祠樹日光輝。禋祭忽群望，丹青圖二妃。神來獸率舞，仙去鳳還飛。日暝山氣落，江空潭靄微。帝鄉三萬里，乘彼白雲歸。
西風攪桂樹，落日明楓林。遊子懷歸期，予悲渺登臨。虞山一何高，湘水一何深。英皇僅枯冢，寂寞薰兮琴。我欲奏古曲，俗耳更洼淫。古器不可見，聊作相思吟。相思長相思，相思無古今。一歌衆鳥聽，再歌萬籟音。推手君勿歌，有酒且孤斟。落落此時意，寥寥千載心。五絃毋庸絶，四海誰知音。
維某月朔日，中散大夫使持節都督桂州諸軍事、守桂州刺史、兼當管經略使、嶺南道按察使、攝御史中丞、借紫金魚袋、上柱國、曲江縣、開國男張九齡，敢昭告于大舜之靈。惟神以大孝而崇德，以大聖而奮庸，以至公而有天下，以至均而一海内，故不以荒服之外，不以黄屋之尊，巡守而來，殂落于此。勤倦之造，永結于黎庶。惠懷之尊，長存于壽宫。載祀雖遐，威靈如在。今聖朝紹興至道，慜兹遠人，爰遣使臣，按理邊俗。惟神幽鑒，願表微誠。若私僻爲謀，公忠有替，明鑒是殛，俾無遠圖。如悉心在公，惟力是視，當福而不福，爲善者懼矣。今至止之日，輒詣陳誠。伏惟神道聰明，亮斯欽到，願俯垂冥祐，俾輸力明時。尚饗。
帝舜有虞氏南巡狩，崩于蒼梧之野。南人懷思，立祠禱祭，歷夏、殷、周、秦，距乎有國，凡更十姓，享奠不替。大曆十一年，皇族隴西縣尹兼御史中丞昌巙，領桂林、象郡之地，虔祗統命，肅恭神祀。以祠宇堕圮，狹隘朽陋，不足延降神靈，遂謀于州佐縣尹。因以俸錢增新易故，崇垣峻宇，蕭屏牖户，有輪有度。堊繕既成，以時昭享。瞻覿門屏，踐履堦闥，兢業恂懼，肅然無不加敬。牲牷既設，巫祝斯列，齋莊蠲潔，慤然如享其誠。簫鼓既𡙇，俎豆斯徹，神人和悦，僾然如受其福。是歲寇賊殱平，年穀豐稔，五嶺之人，陰受帝祉。官屬長老，願刊琢表識，以彰懿烈。其辭曰：
惟虞禪夏，夏德斯淪。更殷歷周，以及嬴秦。帝號再尊，帝道莫宣。祀典空存，記禮無聞。于穆皇家，踵美虞唐。獨生淳儉，後嗣其昌。明明大君，祐祐俾躬。穆穆宗臣，祗業肅恭。廣厦增飾，展禮竭忠。人神胥會，風雨晦蒙。三千年間，禮幣贄通。西原寇平，南畝有年。祀事報功，皇靈降臻。仡仡武夫，我戰自剋。畟畟農耜，我勤乃獲。日用遊焉，惡知帝力。天人同休，心存影會。誠感昭通，屑易窒碍。刊石播美，垂億千載。
皇帝御宇大順壬子季冬十二月，故府司空潁川陳公，自桂州觀察使膺制命建静江軍號，仍降龍節。明年春二月，准勅有事于堯、舜二祠。禮畢，顧謂府長史朱韞曰：「吾軍旅之事則嘗聞之，俎豆之事未之學也。子嘗知書好古，試詳此禮，得合于經乎？」韞惕然而對曰：「韞，塵走下僚，安敢輒議祀典。」公諭之曰：「古有綿蕞，定大禮者皆草茅之士。爾今爲上佐，佐于郡政，何謙而不言？」韞辭不獲，已而對曰：「嘗見開元禮有祠古帝王之制，今請求知禮者共爲删定。矧帝舜南巡，標乎古典，惟兹法物，豈可不周？」由是命有司撰三獻。官冠衣劍佩三十有九，贊引禮生衣幘一十有六，籩、豆、簠、簋、洗、罇、爵、幡、鼓七十有七，儀品斯畢，具表以聞。帝曰：「俞哉！」襃稱綸言，不載于此。今僕射彭󲳴同兩使可繼巨屏，守簡子至言者九，同關西不惑者三，追念前功，若己有之。以觀文明廷擢第，故里遠歸，有陳蕃下榻之知，有智伯國士之遇，有魯肅指囷之意，有平仲脱驂之識，授書詰旦，猥屬斯文。觀文謬以二雅得名，實未造軻、雄之旨，克讓未果，是敢直書，庶幾正教，傳乎不朽。作頌曰：
大哉堯舜，真風不弭。以聖禪聖，不子其子。舉賢登庸，投凶禦魅。化匪逆人，羶寧慕蟻。大功漸著，南巡脱屣。九疑雨沉，蒼梧雲起。偉与玄蹤，遺于桂水。蒼生思之，牢醴千祀。俎豆禮缺，元侯克備。發揮古典，駢羅雅器。三獻得儀，雍容劍履。教人爲臣，可達深旨。翠巘稽天，紅輪出地。得君皋陶，千古意氣。中興有帝，無令伊恥。
静江府有虞帝祠，在城東北五里，而近虞山之下、皇澤之灣。盖莫計其始所自立，而有虞氏巍像在焉。有宋淳熙二年春，今直秘閣張栻始行府事，奉奠進謁，仰視棟宇，傾墊弗支，圖像錯陳，簉以淫厲，則竦然曰：「帝德在人，其神在天，威靈所知，無有遠邇。降祠兹土，粤有故常。而因陋踵訛，以至于此。弗圖弗革，栻則懼焉。」已事，則命撤而新之。時又方按國典，毁諸所祀不法者，因悉致其美材、文石以奉兹役，作治踰時，訖事以告。門觀顯嚴，龐雜遠屏，外朝内寝，帝及二妃之神，恭己南面，儼然臨之。秋七月癸未侯率其屬，奉承牢醴，俯伏灌薦，以享皇靈，三獻成禮。神人浹和，民吏駿奔，咏嘆興起，合辭懇請，願著名章。伻來乞辭，以昭無極。熹竊惟帝之所以配天立極，法施無窮者，既非文字形容所及；而傳記所稱南巡不返，遂葬蒼梧者，又非經言，無所考證，則皆罔敢知。惟是天理人倫之際，帝之所以垂教後世者，盖嘗与侯講而志之，于侯之意，庶幾識其所以然者，乃敬篆而題之，俾刻焉。其詩曰：
虞山之土，灕水之滸。旌修虞祀，九歌韶舞。有美張侯，牧此南州。懷帝之人，答其祐休。再瞻祠宇，頽剥支拄。明靈弗蠲，淫傲駢伍。乃敦綱紀，乃夷乃攻。乃堂乃基，峻宇崇墉。帝降不遲，四門穆穆。侯樂其成，來饋來祀。惟帝之則，規圓矩方。即物而明，大倫以光。爰自側微，動植潛至。恭己當天，雲行雨施。惠于來世，億萬斯年。窮天博地，峙嶽流川。矧是南方，舊惟聲教。愀然見之，興起則效。子隆于孝，臣力其忠。侯拜稽首，惟帝之功。
由虞祠之後不十步，至虞山下。有石門可窺，入其中則虚明以長。仰而視之，石去人僅尺許，色清潤可愛。瞰其旁，蹲踞蜿蜒，如虎豹龍蛇者皆是也。行其中十步餘，望北牖，清江横于前，下臨深淵，所謂「皇澤灣」也。始栻既新帝之祠，得新安朱熹爲之記，命工人度山之崖，磨而鐫之，偶發石而得斯洞。鑿其下石之齧足者，剪其北林薄之翳目者，而地之勝有若天成焉，名之曰「韶音洞」，盖淳熙三年秋也。洞之深凡十有三丈，廣二丈有奇。牖之外少西，有地隆然而高，爲臺可釣。明年秋，又于洞之左得小丘，平曠爽塏，江出于旁，凡桂之山瑰奇傑出者悉獻其状。作亭于上，名之曰「南薰」之亭。于是，祠之前後，皆有覽觀之美。來拜祠下者已事而退，又得以從容而遊息焉。嗟呼！有虞氏之德其盛蔑以加矣，盖君臣父子兄弟夫婦之彜性，孰不具是哉？帝之所以爲盛德，亦盡吾心之所同然者爾。是則帝之澤流洽于人心，固將与天命並行而不可冺，夫何有今古之間哉！後人徘徊于斯地，遐想簫韶之音，詠歌南風之詩，鼓舞而忘歸也，其亦庶幾有以興起乎！遂書于石。
淳熙乙巳九月二十有九日，大閲前一夕雨，會朝開霽。旗幟明，人馬盛，弩力勁，皆新創也。士練有素，各以技逞，實一時壮觀。桐廬詹體仁，以明日招三山熊景瞻、林德隅出郊，歷韶音洞，登釣臺，天氣增爽，言宴清適，儘可人意。屬景瞻有移節江東之命，舉酒相屬，又使人不能無悵然。
灕山人曰：談舜事者，當據虞典。其云陟方以死，未指何方。且蒼梧之名，二典咸曠。即如南巡狩至于南嶽，亦罔識上古所謂南嶽者安在。至漢武帝周行天下，所祭南嶽，寔維𤅬霍；舜德雖大，其如三苗以南難徧巡何？盖壤隔種異，鳥言獸心，各自爲域，不樂内屬者，聖人必不招徠之；况肯輕御六飛，遠越重阻而畢命南荒哉？典無明文，故弗之信。大氐孔氏所删，皆繆悠之説。史記不深考，相徇云然，後世譏其輕信，亦一事也。楚風好巫，至婆娑舞二妃，屈平陳其辭，漢人踵其故，度湘以南，率用二妃事。又謂「蒼梧山」，帝舜葬于陽，丹朱葬于陰。或又謂二妃葬衡山。乃唐莫氏風土記云：「雙女冢在府城北十里，俗傳舜妃尋帝葬于此。」不懼非聖，曷恥誑俗？故不以録。噫！斯固難爲淺見寡聞者道也。
因以俸錢增新易故「因」前，石刻輯校有：「上有陽崖陰竇，下有迴潭伏溜，風雲󲳴󲳴󲳴󲳴󲳴󲳴󲳴之伏處宜乎仙駕蔭庥󲳴󲳴󲳴󲳴不󲳴不邃，神將遐棄」。「易」，石刻輯校作「繕」。
山雖界在靈川，去桂城東北裁十里。積土盤迴，亦略帶石，長竟數百里，高亦爲桂諸山之冠。陰雨將至，先有白雲起其中，冥濛漸合，飄灑隨及。山道多松，從松間上山，亦有盤石，參差横道。望見兩掖皆有石巖，在其下道詰曲處。土人云「靈官頭」，上有平田曰「天子」，因堯以名，後訛曰「天賜」。其最高處曰「白鹿禪師故菴地」。按漢書始安侯國，其下注引始安郡記曰，東有駮樂山、遼山，豈「遼」訛爲「堯」，「白鹿」即「駮樂」，皆以其聲相近故耶？有堯廟在山下平地。山無石壁可以鐫題，故少採録。自廟而西七八里有辰山，自辰山踰七星、龍隱而南有穿山，渡灕西行稍遠有琴潭山，北城之外望夫山，堇堇有宋人二三刻，或止得其一，難自成卷，故附見焉。
風土記云：堯山在府之東北，隔大江与舜祠相望，遂名「堯山」。山有廟，絶靈，四時公私饗奠不絶。北接湖山，連亘千餘里，天將降雨則雲霧四起，逡巡風雨立至，每歲農耕候雨，輒以堯山雲卜期。
祖龍開國盡遐荒，廟建唐堯鎮此邦。山卷白雲朝帝座，林踈紅日列仙幢。巍巍聖蹟陵崧嶠，蕩蕩恩波洽桂江。瞻仰威靈共回首，紫霞深處鎖軒窗。
城北東渡三四里即山所在。土人名曰「虎山」。中巖重起，略似中隱。宋有士人劉晞升之家其下。桂帥李大異嘉晞有隱操，以「蟄龍」擬之，因用名其巖。其詳具晞子劉居顯所鑱諸詩中，然詩及序半滅，不能録矣。
舊志云：山有三巖。下巖初入昏黑，行十餘步乃明豁，有石室穹然，坐三十餘客。巖扉西向，下瞰平野，山川城郭瞭然在目。自巖扉左登，陟磴百餘級至中巖，乳石奇怪，可駭可愕。又由閣道至上巖，巖之巔有小亭，放目天際，冥濛杳靄，不可窮極。嘉泰初，士人劉升之始出此巖于荒茀中，遊者驚詫，以爲桂林諸山之冠。經略李大異謂久晦弗彰，疑爲神物所居，名曰「蟄龍巖」。
詩後序云：慶元己未，余爲桂林治中，壽󲳴主臨桂簿。是時同寮士友劉正之、饒述古、劉升之、蒋子立、陳方大、趙季行、劉清卿及三數君子皆一時秀士，往來甚密。蒋子立嘗學詩曾裘甫。劉升之爲諸生日，吕愿中帥桂，招見任寄居士人，喻以秦城有王氣，俾各賦詩以諂老檜，劉獨不賦。其家依辰山，巖洞奇秀，尤登臨佳處。暇日，余多率諸君過之，必從容竟日，今十有八年矣。諸君多爲古人，追思曩昔遊宴之好，爲之心折，因并書之，庶幾諸賢子孫或見此卷，尚能記父友也。嘉定丙子，書于金陵總餉景蕭堂。
又槻于詩序後跋數十字云：槻被命帥桂，行次清湘，升之之子子陽帥其子士華來迓，談間及之。子陽欲得録本，因書以遺之。嘉定庚辰十月。
劉居顯鑱前詩与序跋于巖壁，仍自爲記，其略曰：辰山峙結，訖千百年，莫或異顧，大諫李先生貽扁「蟄巖」，而重以詩，是山之譽藉藉矣。先君以爲，是固無意斯世者所宜蟄也。盖嘗從南軒張先生遊，講聞義利之辨有日，宜郡以褏然計偕舉，竟尼莫前，其介如之素若此。荐歷二紀，居顯政惟先志行涉蕪冺是懼；無何，天眷南顧，命先生重鎮舊治。公餘首撿較昔遊，慨彼往事如夢之嘆，所以惠顧，迺復眎前孔稠。一日以其和大諫李公韻并總餉金陵懷舊十篇寵遺。居顯薰沐詭諷，其感概詞氣，爛溢毫楮，且揭巢許高躅儔先君，九原有知，敢冒是畀乎？雖然，士君子出處未嘗不相表裏，皋稷謨謀，則箕潁肥遯宜也。堯舜君民事業，有先生以身之，則洗耳高卧，先君其奚辭？噫！古人生死交情，反復手間，而先生不間存没，所爲感奮飛躍何如耶？巖石增輝，草木吐氣，潛德幽光，真不朽矣！世謂盤谷以愿顯，安知以昌黎之序顯？山陰塵迹，後人何酷掛諸牙頰，毋亦右軍一記難磨与！欲刻之石崖，使來者悉先君之隆遇，其知斯巖始終隱顯，有自來矣。歲值閼逢涒灘，是月也重光恊洽之既望。契家侄劉居顯拜手謹書。
趙悦道、翁子東、李叔逢、余仲庸、鍾定叟嘉泰甲子月夕前七日來遊。
浮舟灕水南下闘雞山，其東水口即彈丸溪來合灕處。上有山，竦身昂首，若与西岸闘雞山作闘状。山半有穴，南北横貫，故以「穿」名，或題曰「空明」，宋胡槻曰「月巖」。
其後題云：「廬陵胡仲威伯圓，約張維翰和甫、陳次賈、倪俊孺來遊。嘉定五年󲳴月󲳴日。」雖有此題，莫定誰作，故但曰「無名氏」。
睠此巖壑勝，領客共登臨。危棧臨不測，巇塗歷崎嶔。俯仰極高低，上下窮幽深。來登空明山，千崖正沉沉。下瞰青羅江，古木鬱蕭森。清風萬里來，層雲盪孤襟。有客可共賦，有酒可自斟。此景豈易得，此樂豈易尋。吾生今老矣，遁迹歸窮岑。一棹下瀟湘，此别意難任。别後無相忘，詩成寄郵音。
此詩前四句，苔乳所加，不復可辨，後有所題，恐亦非全文，姑録其可見者，曰：「端平丙申七月，長樂趙師恕不以將受代，睠此巖壑之勝、僚佐之賢，上澣日邀慶元劉椿壽卿、莆陽王太冲元邃。」
方孚若再至桂林，歷窮勝踐，最後始得清秀、玉乳、荔枝、琴潭四巖，而琴潭水石又諸巖之冠冕。且川原平衍，群峰環抱，愛之幾不能去，安得此爲菟裘地耶！嘉定甲戌七月二十日，同來李子凝、張玉父、林時可，子左廷、左車侍。
山去北城外不遠，刻有宋餞别姓氏。或曰，在望夫之旁，明月山洞亦以「明月」名。或又曰「劉安」，一作「留菴」。姑兩存之。
廬陵劉彦登允升通判静江，秩滿還朝，以紹興己巳二月六日啓塗，連帥桐廬方公載酒酌别于城北郵亭，翌日又命僚佐作餞，爲終日之集。會者十有四人：清湘唐時逢堯、莆田戴緯對甫、臨川劉振時舉、邽陽董辨審言、汴陽鄧建義成、真定賈傑次之、夷門王邦翰憲卿、番陽汪恪端中、雒陽李津元映、程佑之申夫、陸庚󲳴󲳴、豫章黄拱辰贊甫、建安胡實正虚、同安朱彦德繼善。
灕山人曰：桂諸山，堯特以高廣稱，其他則洞穴空邃，或納行雲，或枕流水，可備潛夫之卜。然負策郊行，往往而是，其名難以徧舉，故于今志所主，在有金石刻，刻主唐宋。以世代寖遠，姓名易滅，故多方訪録，非獨以補文獻之闕，亦以成前列立名之意。不然何山不巖，何巖不佳，奚直取此十數山爲耶？乃余最好述潛夫事，無可摭据以當實録者。惟辰山劉升之，有李公大異表其巖扉，有胡公槻光以詩序，有子居顯具刻巖石，此豈不足徵哉？即所刻漫漶過半矣，猶然掇拾不少汰棄，審以其詩文爾雅乎？高士獨善之風，當塗旌賢之典，執友篤故之誼，孝子揚先之心，一舉而四善集焉，故謹志之，將以厲世，又非概刻之取已也。夫用之則行，舍之則藏，藏可必也，而行爲難能。藏則不喪吾寶。若劉升之氏，邦伯契合則欣然与之遊，至誘以媚竈詩，獨引却不應，亦近乎知藏者。余故假以終諸山云。
桂川曰灕，与湘同源。出興安陽海山，至縣之北，釃爲二流。灕則經靈渠南出，繚繞桂城東北，城之西南帶以陽江，從灕山下，入于灕，水波寬廣，爲桂金湯之固。岸旁數山或扼其衝，或遮其去，故間有亂石及沙潭處。清淺爲灘，湛碧爲潭，餘雖深至一二丈，其下石雜五色，草兼諸種。所有遊魚群嬉水面，間没葉底，停橈少選，種状可盡别，以此水最清，洞澈無翳，飛雲過鳥，景不能遁。南中人士自祓禊之外，良辰吉日，浮舟宴集，乃其故俗，觀宋之問三月三日詩，自唐爲然矣。至宋諸公，或有乘月汎遊，播之歌詠，良以清景娱人，且無風濤之惡故也。諸樓亭堂館並水爲勝，其詩及文隨各水後附焉。
酈道元水經注云：灕水与湘水出一山，而分源也。湘、灕之間陸地廣百餘步，謂之「始安嶠」。「嶠」即越城嶠也。嶠水自嶠之陽南流注灕，名曰「始安水」。故庾仲初之賦揚都云：「判五嶺而分流」，漢書所謂出零陵下灕水者也。
始安繁華舊風俗，帳飲傾城沸江曲。主人絲管清且悲，客子肝腸斷還續。荔浦蘅皋萬里餘，洛陽音信絶能疎。故園今日應愁思，曲水何能更祓除。作伴誰憐合浦葉，思歸豈食桂江魚。不求漢使金囊贈，願得佳人錦字書。
國家以桂林重鎮，吴越襟帶，有郡縣可以綱紀，有蠻夷可以羈縻，朔南聲教，盖以此始。皇上纘承大位之明年，啓謨群后，載命連率，是以范陽盧公自京而來，條察二十八州諸軍事。千里之地遂無外虞，三軍之士皆務前敵。然後賞必勞，罰必害，官不易法，府無留事。封略既静，公堂自閑，况重陽美景，得不爲樂？大合賓佐，高張郡樓。紅塵發地，青山坰牧。連天漲海，來接蒼梧。憑高而翠靄轉微，送遠而白雁看没。泛椒菊而筭爵，顧絲桐而間奏。賓醉月上，主待露晞。想彭澤之獨遊，悵馬臺之陳迹。今日之會，何其盛與！余負累謫居，卒起庭府。黜參佐之體，陪上罇之娱。韓灰已然，鄒谷自煖。奉命爲序，冠于群篇。辭之所難，敢謝不敏。請分賦五韻，書諸即事云。
上登位之明年，有詔經略安撫程公進直龍圖閣，所以奬忠勤，勵勳閥也。公自以遠守藩城，獲膺嘉命，德上之賜，頓首感榮。惟是庶幾夙夜，恪恭厥職。而公于府事，無問巨細，咸与區處，邊陲晏休，鈴齋多暇。顧無足以攄胸懷者。而公默恢遠慮，謂桂，西南會府，爲襟巒帶海，用兵遣將之區。然自皇祐中，儂賊噬邊，始大城桂，故其隍池樓櫓之列，有瓌鴻侈麗之勢。閲歲滋久，城東之門，欹頽腐撓，公乃因舊基而鼎新之。興于建中靖國之秋，成于崇寧初元之夏。下拔峻墉，上聳麗譙，霍若雲興，俄而山峙。驤簷牙以掛斗傍，崇欄楯以躍林杪。赬湖丹綺，与朝日争輝；高牖疎欞，与遊氛襲氣。觀者忡愕，謂是功不訾矣。工既落成，文武賓士咸列在席，公舉觴屬廬陵李彦弼曰：「兹樓揭孽輪豳，壓百雉之紓徐。爽豁空濛，睇千里之超忽。平開七星之秀峰，旁搴八桂之遠嵿。前横灕江之風漪，後踴官府之雲屋。疊衆皺以蕩漾，環群山而孤騫。若神騰而鬼趭，若波駭而龍驚。兹亦勝概之絶倫者矣。昔之賦客詩人，咸指桂林爲湘水之南，嘗試以「湘南」命焉，子其爲我摛藻而碑之，惠兹樓爲不朽，可乎？」彦弼敬復公曰：「昔李太白人中仙才，而以不識韓荆州爲羞；韓退之天下文伯，而以不到滕王閣爲恨。盖慨夫心賞之難遭也。今僕之來，藉碧幢之餘蔭，踵珠履之後塵。時爲高明之遊，寫凡襟而寓遥矚，閲飛動而接混茫。參豪振英，与山川淑氣相爲友朋。斯豈尋常之遇哉！夫氣象之優嘉，此亦造物之所深惜也。然其有所謂神龍之洞淵，真仙之寓宅，名山巨川，往往于此，遐州眇邑之陋，幽林哀壑之荒，軌跡不得而經者，此亦物象之不幸也。今湘南之景，駿騁雄張，環輳城郭。而雲烟之變化，風月之朝昏，千態萬状。惟公以一樓臨之，倚檻轉瞬之頃，盡得于眉睫之間，則雖使造物欲韜光匿奇，秘藏而惜之，烏可得哉？公識量虚明，禮賢揚善，英俊之士，翔集府下，號爲冠盖之盛；則公之睠睠于兹樓，豈造物者特所以露怪變之豪，而侑觴咏之樂哉？」因復系之以辭。辭曰：
偉桂林之通都兮，邈三湘之嶺南。控蠻陬而轄海疆兮，儼帥居之潭潭。誦昌黎之高篇兮，江山羅帶而玉簪。繄啣命而來遊兮，若仙登而鸞驂。遘我聖朝之天覆兮，鳥奔猱讋而亂勘。戢戈甲而蠲氛埃兮，曾弗勞于韜鈐，嘉龍閣之程公兮，擁藩旄而咲談。疊清威而抗稜兮，洗蠻饕而律貪。浹五春于藩宣兮，承皇流而布澤涵。奢樓觀以壯厥武兮，屹飛甍之耽耽。壓城椒而四瞰兮，籠景象而錯參。搏翠壁而攬秀色兮，駭造化之剜鑱。馭蒼螭而駕青虯兮，瞰層穹而仰巉。穴來風而巖隱龍兮，悚靈窟之空嵌。羌連拳而蔽虧兮，馮七星而倚神擔。墉峻腳以插訾州兮，匣清漪於土函。捫大虚而梯天兮，超恍惚於囂凡。雅風餐而雲卧兮，灑蠛蠓於拱簾。羅賓尊而虹吞兮，醺簪裾而醉酣。仰我公之興復不淺兮，躡風禦而薄冰蟾。愧無倚馬之仙標兮，爲我公翻墨海而搜潛。排閶闔而掀滯淫兮，剖鬱紆於前瞻。雖越吟楚奏而忘異鄉兮，仲宣依劉而知恬。寄窮通于塵垢之外兮，探虚無曠莫于周聃。嗟景物之戀賢牧兮，遑惜主人之留淹。望堯雲于慶霄兮，接何時而晝三。冀我公之横槊兮，拱凝旒于邃巖。風流千載兹樓兮，桂人志德以無厭。
風土記云：北接碧潯，南連望月，東俯長河，西鄰雉堞，前政山北，盧尚書匡建置。
風土記云：大中初，前韋舍人瓘剏造，在子城東北隅十餘步，接連逍遥樓，前近大江，館宇宏麗，制作精緻，高下敞豁，冠諸亭院。後有去思館，舊名「青桂館」，前政吏部張侍郎鷟除替，飾裝于此，遂改爲「去思館」。韋舍人年十九入闕應進士舉，二十一進士状頭，榜下，除左拾遺。于時名重縉紳，指期直上。馬相爲長安令，二十八度候謁，不蒙一見。後任廉察桂林，裁半歲，而馬相執大政，尋追懷舊事非時，除賓客分司，悵望留詩于碧潯亭。
灕所挾諸水，陽江爲大，其在郭西領杉木諸塘水，匯爲澄潭，歷西南文昌三石梁，東出灕山，与灕合，對岸即城。宋于城下搆亭曰「陽亭」。
灕南流至鬭雞山，南溪之水自西南來，出山陰入灕。從水口上泝白龍、劉仙，登岸徑便白龍洞前將軍橋下。水中有泉，甘冽宜茗。稍東爲金蓮港，每夏秋間，其花甚發，摇漾水面，鬱若金粲，亦臨汎佳處。
彈丸溪上接圓通灣，水下合流小支，流經七星、龍隱至穿山下，所出水口當鬬鷄，亦注于灕。
訾家洲起灕水中，近城東隅。唐元和中裴中丞行立剏建亭閣于其上。
右伏奉處分令撰訾家洲亭記。伏以境之殊尤者，必待才之絶妙以極其詞。今是亭之勝，甲于天下，而猥顧鄙陋，使爲之記。伏受嚴命，不敢固讓，退自揣度，惕然汗流。累奉遊宴，竊觀物象，涉旬摹擬，不得萬一。竊復詳忖，進退若墜。久稽篆刻，則有違慢之辜；速課空簿，又見踈蕪之累。𠎝期廢事，尤所戰慄。謹脩撰記上獻，退自跼蹐，不知所裁，無任隕越惶恐之至。
大凡以觀遊名于代者，不過視于一方，其或傍達左右，則以爲特異。至若不騖遠，不陵危，環山洄江，四出如一，夸奇競秀，咸不相讓，徧行天下者，惟是得之。桂州多靈山，發地峭竪，林立四野。署之左曰「灕水」，水之中曰「訾氏之洲」。凡嶠南之山川達于海上，于是畢出，而古今莫能知。元和十二年，御史中丞裴公來莅兹邦，都督二十七州諸軍州事。盗遁姦革，德惠敷施，期年政成。而當天子平淮夷，定河朔，告于諸侯。公既施慶于下，乃合僚吏登兹以嬉。觀望攸長，悼前之遺，於是厚貨居甿，移于閑壤。伐󲰾木，刜奥草，前指後畫，心舒目行，忽焉若飄浮上騰，以臨雲氣。萬山面内，重江束隘，聯嵐含輝，旋視其宜，常所未覩，倐然互見，以爲飛舞奔走，与遊者偕來。乃經工庀材，考極相方。南爲燕亭，延宇垂阿，步簷更衣，周若一舍。北有崇軒，以臨千里。左浮飛閣，右列間館。比舟爲梁，与波升降。苞灕山，含龍宫，昔之所大，蓄在亭内。日出扶桑，雲飛蒼梧。海霞島霧，來助遊物。其隙則抗月檻于迴溪，出風榭于篁中。晝極其美，又益以夜。列星下布，顥氣迴合，邃然萬變，若与安期、羨門接于物外。則凡名觀遊于天下者，有不屈伏退讓以推高是亭者乎？既成以燕，歡極而賀，咸曰：昔之遺勝概者，必于深山窮谷，人罕能至，而好事者後得，以爲己功。未有直治城、挾闤闠，車輿步騎，朝過夕視，訖千百年，莫或異顧，一旦得之，遂出于他邦，雖博物辨口，莫能舉其上者。然則人之心目，其果有遼絶特殊而不可至者耶？盖非桂山之靈，不足以環觀；非是洲之曠，不足以極視；非公之鑒，不能以獨得。噫！造物之設是久矣，而盡之于今，余其可以無藉乎？
朝宗渠，宋人于城北當道穿渠，使其流東接灕江，西入西湖，達于陽江，用補形勝之所不及。張仲宇盛事記云：王公祖道洫子癸之流，以注辛戌，環城有水，如血脉之榮一身。遂聞之朝。故大觀二年，准敕著令：壅隔新洫者，以盗决黄、汴二河隄防法坐之。其年，桂士得舉者衆。范公成大又復修之，具勸駕詩序中。方公信孺至，又爲繕築。然今湮塞已盡，土人至以「朦朧橋」呼之。近歲于橋旁掘得石記，其文曰：
嘉定󲳴年󲳴月提舉河渠公務方信孺脩復古渠，築渠閘二，石堰一，靈溪之水大至，略城而西，達于陽江。董事者：昭州立山縣尉丁似雄、邊軍統轄孫恢。迄工六旬，縻費萬錢，因採范石湖詩，以「朝宗」名其志于石。嘉平月󲳴日。
郭外諸水，此其大經，乃城中則有三塘水：一曰「陽橋」，一曰「西湖」，一曰「揭帝」。宋於揭帝旁大興浚築，有八桂堂、泛渌閣、熙春臺，今並廢。其地在東北隅，起伏波，竟北門，足稱長廣。顧居者環繞，而塘身無幾，且各有所主者，不若陽橋，東西薄城，中帶麗譙，有紆餘婉委之態。西湖在郡廨西，名與隱山湖同，不知所起，然亦不及陽橋。大氐城内之水具是矣。
湘水之南，粤壤之西，是爲桂林。秦以郡置，唐以管分。遥制海疆，旁控蠻窟。宿兵授帥，衿喉二十有六州，巍然爲會府。盖承聖宋之御圖也，堯仁舜恩，覆被無外，黠獠效順，師徒弗勤，而邊境自拓，斯民樂其業而安其生，喜見太平官府。故桂邦之俗，歲時載榼提醪，口簫腰鼓，以遊遨燕賞爲事。然而，郡山蜿蟺，環輳郛郭，幽巖邃壑，窮欄密檻，多栖于烟嵐風磴之外，不足以容邦人車盖之盛，輿情患之。龍圖閣鄱陽程公，自紹聖五載擁旄開府，今閲五春矣。公淵淪胸襟，恬澹壇宇，闔開權謀，不運聲氣而威揚澤霑，瘴塵消廓，卧鼓邊亭。于是裘輕帶緩，時爲逍遥遊。因欲以豁邦人鬱紆之情，乃度州治東北隅，有隙野焉，蘭皋蕪原，陂陀軒霍，萬景獻秀，可以圃而堂之。爾乃薙莽斸榛，掃除猩猱鼯鼬，所以嘷風嘯雨之區，而爲穹臺曲榭峥嶸瓌麗之觀。獨秀屹其孤，伏波嶫其偉，前繚以平湖，爲菰蒲菡萏之境。中闢以廣庭，爲車騎樂舞之場。右峙迎曦以賓朝暾，左開待月以呼夕魄。山川滿目，桃李成蹊。鋪遲日以採蘩，激光風而轉蕙。而對植丹桂，爲蒼蒼之林，散蟾窟之天馨，飄薄于几席之間，是爲八桂堂也。輪吸清漪，筒渀迅注，泛蘭舟而載雕觴，環嘉賓而筭醇醪，是爲流桂泉也。鑿方沼而聳中洲，叩淺欄而數遊鱗，翛然有濠上之趣，不减惠、莊之真，是爲知魚閣也。因岡爲臺，憑高徙倚，蘸波影于簷楹，漱灘聲于眉宇，而峻以青瓊，盪空而嬉，士女喧咽，心醉物華，不知珥墮而簪遺，是爲熙春臺也。公乘休暇，則驅貔貅、抗幢斾，引賢士大夫而來遊。相与傲清晝，擷芳鮮。酌桂漿之金波，浮先春之玉乳，投驍壺而敲芳枰。西晷頽光，鳴珂而歸。夾道之人，仰公高致，邈在物表，謂公雍容燕衍，坐鎮數千里于樽俎之上，若將与民相忘者。雖山季倫之醉習池，羊叔子之登峴山，風流之敏妙，僚侣之英華，未足多謝。彦弼乃招稠人而語之曰：「爾知公之所以遊乎？夫君子長者之于人，未有不先同其憂，而後同其樂者。盖數炊秤爨，足以己享而不足以享人，此小知之士所以長見咲于大方之家。公之帥桂也，明政事，練甲兵，銷患未萌，而人無駭輿之變，此先同其憂也。公之闢圃也，敞扉通途，無隔塞之禁，而不忍擅一身之私，此後同其樂也。惟憂樂与斯人共之，是爲公所以建八桂之意与！」于是衆口嗟咨，感公盛德，謂：「山石可泐，川湍可涸，斯堂之景，豈有既乎？雖然，景則無時而盡，公則有時而去，一日歸拜明光，密侍嚴凝，則吾人思公之心，亦豈有既乎？願得公之文以紀無既之景，垂無既之思。」僕曰：「公手植八桂于堂之砌，異時公歸在朝，爾邦之人，擁翠榦而培深根，徘徊撫翫于濃陰之下，想風採而泳芳馨，期爲勿翦之千齡，則是真甘棠之思也。顧吾之文，亦何与哉。」謹記。
灕山人曰：桂以山聞，山以巖洞得稱秀絶。微灕爲之池，不但氣之盤鬱無所宣洩，而山亦偏枯，何所麗以增其清韻也。且城據之以爲險，人因之以爲利，其北走洞庭，南出番禺城下，輕齎重裝，水道是由。即軍國所需，鮮不取濟，灕之功用大矣哉。又不特增諸山之美已也。漢書郡國志注及酈道元水經注指灕所出昭矣。宋人又從而爲之説，至以湘爲上、爲先，以灕爲下、爲後，又謂湘、灕爲名，是取類也，是所假也。是從義也，是有因也。何其騁辯不審要一至此乎？不惟其文猥冗，而于義亦無當。雖今昔郡志採以爲證，心竊非之，故無取焉。乃莫公休符風土記，于桂諸山多所發明，至靈渠條下，駁人言馬援、鄭弘開渠之謬，是矣。其謂戈船將軍嚴助則失考。史記所云，故歸義、越侯二人爲戈船下厲將軍，出零陵，下灕水，烏得有嚴助哉？余亦不之録。世固不乏是古非今者，故詳探往録著考見同異如此。
公乃因舊基而鼎新之「公」前，石刻輯校有「卑陬褊迫，甚非所以爲邊庭壯觀也」。「基」，石刻輯校作「奏」。「鼎新之」，石刻輯校作「鼎之」。
是書粗成，深惟兩廣公暨當塗諸公加意文學，遣使蒐訪，以此休烈，方之勒山，其名孰長久也？抑山雖神，不能自言；文無脛，不能自至，余何由得寓目哉？第諸文亦有真贋，如龍隱題名有高平希文、安陽稚圭、廣平子京，則韓、范、宋三公字；黄金巖有妄僧作蘇内翰碑，余並置不録，以數公未一至桂，假令至矣，安得同時？即伏波米元章之題，心疑程、李兩家父子所爲，以經方提刑力辯之，姑取入焉。諸所不録，意指具書中，不然則以抄搨難給故爾。且古人往矣，存之不足以見德，去之不足以賈怨，亦何樂爲此鉤摭哉？昔魯以贋往，荆以真棄，今一踵故，竊恐知言拊掌四至矣，且置諸公授簡盛意于何地？兹屬書成，復視所爲不得已者如此云。
余志桂勝，竊迹前事，久之釋書而慨曰：「嗟乎！嶠岫森列，潭瀨交縈，太皥以上，非耶？山川不改，人生其間，與帝者更廢興，殆千萬年於今矣。」乃按壤之舊，而問先民，唐以前靡聞焉。又不有剖符建節，南面臨人者，曾爲此中士民所式瞻者乎？或前史軼其行事矣，甚或名氏亦與其人俱滅，余並悲之。頃得諸山所鐫，及他書間出者，因籍其人，廣爲探討。或睹其逸事與其鄉里，莫不緣飾，俾列之傳，而媺惡亦附見。諸名不挂於桂勝者，亦不之及。其他不能爲地，闕如也。或曰：先郡國、官名者何？余曰：今桂林非古也，又世無剡子，官失其名，著志者兩失之，不得不首舉焉。嗚呼，舊學已矣！方來茂秀，烏可忽諸？設令當塗貴人擁傳而來，不習故事，有所召問，舉全蜀之郡掾，述會稽之書佐，何可謂闔郡無是夫哉？或曰：書曷云故？余對以昔人稱魯侯能政，每咨故實。漢有掌故之官，用備郡國長史訪所不及。是書纂録，一因舊典。上下千百年間，桂諸使傳，粗足披覽。雖故實失載，掌故不設，藉是以應顧問，十可得一。本出舊典，曷不云故？或者又謂：如微惡分明何？曰：前載紛紛，非自我作故也。往裴行立以罔上祠名宦，朱禩孫以降元祠宣成之側，眩名實，墮風教，主者過舉若此，又况遐陬小生，鮮所指視哉？故不得不端議之。桂雖蕞爾，寧獨匪民？撫遺勒，仰前軌，一見先政卓爾有嘉聲者，豈無遺愛之感耶？况先民之良，亦可涉目得二三氏。余輒自謂勝、故兩書庶足彌縫吾桂之闕。至於其中差有脱漏，非貯籍不充，則凝視易勌，後世載筆，儻有亮乎？而曰剏造者難爲功，則余懼可釋也已。
一傳中先獻不及先政十分之一，非貴遠賤近也。直以鄉乏遺文，後無的據，即如所載張、秦諸公記文，微放史、漢主父、嚴、徐以所上書爲傳爾。
桂故荆屬，本南楚之境，爲郡、爲國皆以「始安」名，與秦所置桂林，雖土壤相接，然楚自楚，越自越，名稱昈分，著在前史，不可營亂。失自唐起，如通典、風土志諸書，本唐人所撰，略不披圖，按求故地，遂一切曰「桂」。秦與魏晋，桂林郡縣幾淪滅矣。所以失者，盖因梁置桂州刺史於始安，刺史雖可假桂而置，始安顧可循桂而並没其稱耶？此不涉史者之過也。兹特備列，用以舉正焉。
按：志注云：「屬荆州刺史。」夫始安屬荆，則當時桂林區别明甚。隨考漢志，屬交州者爲鬰林郡，領縣十二，一曰桂林。其郡名下注云：「故秦桂林郡，武帝更名曰『鬰』。晋至隋皆因之。」
注云：吴置，統縣七：始安、始陽、平樂、荔浦、長安、熙平、永豐。
注云：宋明帝改今名，領縣七：始安、熙平、永豐、荔浦、平樂、建陵、樂化。
注云：宋名「始建」，今改之。領縣六：始安、荔浦、建陵、熙平、永豐、平樂。
按：始安初屬荆州，中屬湘州，後改屬廣州，受彼刺史所督察，未有「桂」稱。其設州稱「桂」，爲部刺史治所自梁始，曰「南桂林」，即秦桂林也。
注云：梁置桂州。平陳後置總管府。大業元年，府廢。統縣十五：始安、平樂、荔浦、建陵、陽朔、象、隋化、義熙、龍城、馬平、桂林、陽壽、富川、龍平、豪静。
桂州始安郡，中都督府。至德二載，更名曰「建陵」，後復故。至大順三年始建府號曰「静江軍」，領縣十一：
臨桂、理定、靈川、陽朔、荔浦、豐水、修仁、恭化、永福、全義、古。
按：隋以前，首縣皆名「始安」，未有「桂」稱。惟隋第十一縣曰「桂林」。注云：「大業初，併西寧縣入。」至唐，乃改首縣名曰「臨桂」。注云：「本始安。武德四年置，後因之。」
静江府本桂州始安郡，静江軍節度。大觀元年，爲大都督府，又陞爲帥府。舊領廣南西路兵馬鈐轄、兼本路經略安撫使。紹興三年，以高宗潜邸，陞府。寶祐六年，改廣西制置大使，後四年廢。復爲廣西路經略安撫使。領縣十：臨桂、興安、靈川、荔浦、永福、修仁、義寧、理定、古、永寧。南渡後，無永寧縣。
灕山人曰：世之議者，必云屠雎之所擊，任囂之所戍，翁居之所監，非此桂林，明矣。史禄鑿渠，厥壤安在？夫浚灕之流，以開餉道，爲伐粤之資，非置郡後而始鑿也，無足疑者。或者又以「古有八桂」爲言，山海經曰：「桂林八樹，在番禺東。」質今吾桂，果番禺東耶？西耶？名之不正，遂令郡志以吴桂林太守修允牽入，抑何其輕信已？或又謂余之著書，亦桂始安何？夫絳之有故也，猶豐之有新也，名從其新，實存其故。執故以非新，則僭；狥新而忘故，則愚。廣置詰難，爲以秦所開設，亂楚舊疆云爾。甚者又妄附交南，必以唐中葉有安南桂管宣慰使之官。不知爾時或因交南不庭，遥爲撫諭；或蕩定之後，徙其人於桂旁地；不則桂當交人貢道，貢使始入，一慰勞之也。邕、交鄰境尚不得争咫尺，無故而舉桂数千里之外附之，爲誤孔甚！用以牖愚，豈憚涉僭？抑萬世後獨無解者耶？有則昔人所謂旦暮也已，奚其僭？
夫爲民師而命以民事，昔謂之「紀」。近迴覧前策，莫有問者，以指名可知其職，非若上古摹雲譔鳥，象火紀水，難厝思也。故問者不憚越國，傳者自謂顓門。即如周禮一書，總之所載，不過六卿諸屬與其所受之事，文古義深，劉歆雖獨識，不能鋭精；至鄭、賈解行，猶多遺闕，孰謂官名乃細故耶？唐宋以降，事不師古，冗流猥衆，官號不雅，毋假考古者皆知之，顧志者往往不爲别白。如宋經略、安撫、轉運、提刑，所在並設，皆綱紀全部之上，其外又有常平諸官，頗相頡頏；故諸山題名，迭爲先後，恐見者有所不解，因並籍記，亦以備志者之闕焉。諸官首舉始安令何？名見前史，自縣起，示有先也。
始安縣。縣有令或長。公卿表云：縣令、長，掌治其縣。萬户以上爲令，秩千石至六百石。减萬户爲長，秩五百石至三百石。皆有丞、尉，秩四百石至二百石，是爲長吏。
所置不常。如都督府則稱桂州都督。開耀間，改稱管内經略使，後復置都防禦、觀察、招討、處置等使。大順三年，陞桂管經略使爲静江軍節度使。盖其季也，乃常稱，或檢校尚書及中丞、桂州刺史兼桂管防禦觀察等使而已。天寶元年，改州爲郡，改刺史爲太守。至德一載，復諸州及官名。州屬則有别駕、長史、司馬、録事參軍。而節度之屬，又有副大使、知節度使、行軍司馬、副使、判官、支使、掌書記、推官、巡官、衙推官之類。
知桂州，率以諸館閣秘殿兼經略安撫司使。紹興三年，爲静江軍，則稱知静江府，提舉學事，管内勸農使，充廣南西路兵馬都鈐轄，經略安撫使兼提舉賈馬不一。自桂及瓊並受節制，戎機、民事，小則顓决，大則奏請。後併黔南爲一路，所部益廣，故稱帥府。及寶祐改制，置大使兼轉運，則又稱制閫矣。其屬有幹當公事、主管機宜文字、凖備將領、凖備差使，而通判於州郡爲上佐云。
提點刑獄公事，掌察所部獄訟。凡禁繫淹延不决，盗竊捕竄不獲，皆劾以聞，及舉刺官吏之事。舊制參用武臣，熙寧初，罷之。六年，置諸路提刑司檢法官。紹聖初，以提刑兼管坑冶。乾道八年，以人言諸路經總制錢，併委提刑官督責。後又以人言廣西所部州軍最多，提刑或照原降指揮，分上下半年，就鬰林州與靖江府兩處置司。其属有檢法官、幹辦官。
走馬承受，舊隸經略安撫司，歲一入奏，有事則不時馳驛上聞。崇寧中，始召不隸。政和六年，改稱廉訪使者，與經略安撫等夷矣。靖康初，罷之。
縣置皆同两漢百官志。令長而下，惟有丞尉，獨無主簿。列傳内，始有署爲主簿之文，厥後因之，乃注爲定員，在尉上。
梁陳以後，有都督廣、交、越、桂諸軍事，或督湘、衡、武、桂諸軍，又衡、桂、成、合四州諸軍，權出兼督。又有遥領，至宋遥領益衆。其行軍揔管所有長史、司馬，皆以行軍立號。宋又有體量、安撫、經制賊盗諸使，及招安、捉賊、捉殺等名，皆以征南至。而唐之桂管安南都護，盖因交南有事，間一置之，路分兵馬都監，兵馬鈐轄、管界巡檢等官，皆戎臣備邊盗者。宋末又有都統制兼大使，遣暫揔戍，雖非常設，以有名諸山，故附列之篇。
灕山人曰：余爲官名，見漢世之文，辨物正辭，義該事舉，由周而後，文訖於此。盖嘗學之，研精史、漢，旁及黄圖、雜記諸書，嘉所稱謂，寧張局署吏間哉？宫殿樓觀，館舍臺亭，被以一字，咸極精雅，論者美之，謂炳焉與三代同風，信矣。唐至中葉，六典失守，群盗擅節，鎮厮輿濫，侯王使名重沓幾至百字。宋初稍懲，又經元豐更定官制，猶不能澄汰故習，至其後領兼紛紛，而名號濁惡，亦孔之甚。盖宋自景德、慶曆四五十年間，運鍾隆盛，人亦太康，國體之墮廢，吏治之苟且，始不莊議。後相曲狥，不思更化矯俗，黨同妬異，小人乘之，遂煽黨禍。其極也，舉翠華而汙黄沙，豈可令熙、豐首事者，獨任其咎哉？不獨談治，講學亦爾。將亡之主，請謚爲理，何理之遵？安坐待盡，文物不振，恒必由之。觀桂勝諸所録，出自宋者，何可掩也。
記事之書，國史而下，則有外志，如汝南、三輔、華陽諸書，皆州郡之所採輯，郡縣之所甄列。大者侯、牧，次則令、長，其頒示科條与夫治迹著在境内者，罔不籍記，雖年代荐更，而伊人如在。近可述其善政，遠可詠其流風，不以異姓，滅彼名籍。如齊起太公，上泝蒲姑，歷逢伯陵，至於季萴，卒推本爽鳩氏，歷歷有據。晏子故博物君子，不有典籍藏在舊府，何由默識而取辦立譚哉？两漢令相，史蓋闕録，追尋末從，良可惜也。故本諸史及他書，與名勒諸山者，或摭其本傳，或循其遺詠，徵以数語，略存風概，爲諸先政傳，參佐、從事亦頗豫焉。乃任華、楊衡、李商隱数君子，其迹若類覉遊，其名實在桂府，且於時府主得自辟選，諸君例沾奉廪，故不敢附之遊寓。
張九齡，字子壽，曲江人。自洪州都督徙桂州，兼嶺南按察選補使。謁虞山舜廟，有文。其詩則巡按自灕水南行者，甚稱山川之佳至，云「目因詭容逆，心與清暉滌」，驚嘆其勝如此。劉禹錫乃謂九齡爲「始安」，有瘴癘之嘆，非也。禹錫蓋因九齡當國時，曾建言宜峻遷客之防，禹錫屡經謫外，又久不得量移内地，故追憾九齡，且云無後，况不安瘴癘乎？
李昌巙，大曆間以御史中丞桂州刺史兼桂管觀察防禦使。有討西原賊潘長安功，吏士爲刻平蠻頌鎮南山下。又嘗修飾舜祠，祠後虞山亦有碑。其時韓雲卿以文，韓秀實以書，李陽冰以篆，知名當世。二刻皆三人所爲。獨秀山又有監察御史裏行鄭叔齊爲昌巙作新開石巖記，中言昌巙即山建學，大興弦誦。昌巙於桂，盖多可稱者。尋以荆南節度使討梁崇義。任華於桂，稱昌巙忠義特達，有文武才略，或者謂之實録。
任華，其詩尚奇，如贈李翰林、杜拾遺两詩，古無其體。在桂，送祖評事赴黔府序云：「出餞何許，舜亭峩峩。凭欄窺鼋鼉之窟，酹酒滴魚龍之背。」及序送宗判官歸滑臺又云：「二三子出餞於野，霜天如掃，低向朱崖。加以尖山萬重，平地卓立，黑是鐵色，鋭如筆鋒。復有陽江、桂江，略軍城而南走，噴入滄海，横浸三山。則中朝群公，豈知遐荒之外，有如是山水？山水既爾，人亦其然！」華是時爲昌巙府中參佐，同時有蘇侍御澣，武功人，佐前御史中丞張公爲判官。
戎昱，荆南人，登進士第，衛伯玉鎮荆南，辟爲從事。後復應桂府之辟，有登西山上陸大夫詩，又两有李大夫詩。「陸」失其名，「李」則昌巙。然於李深感其恩，亦足以徴昌巙之能容士。昱後官辰、虔二州刺史。
孟簡，字幾道，德州平昌人。簡工詩，尚節義，以善交聞。所知既殁，多恤其家。一時名士柳宗元、韓愈諸人，皆樂與之遊。晚節燥競，佞佛最甚，頗爲時所誚。獨秀山曾有題名，但稱刑部員外郎，疑是時或倅桂州云。
馬總，字會元。其家廟碑云：「以御史中丞都護日南，以國子祭酒觀察桂州。」史稱其都護安南，廉靖不撓，用儒術教其俗，政事嘉美，獠夷安之。後從桂入爲刑部侍郎，官終户部尚書。總喜讀書，雖視吏事，書不去前，即所輯意林，其涉獵亦頗衆矣。疊綵山有安南桂管宣慰使馬日温送馬祭酒刻石。温無所考，馬祭酒必總也。
柳宗元，字子厚，其先河東人。文名、爵位詳具唐書中。其自永州司馬爲柳州刺史，曾一至桂。有桂州城北望秦驛手開竹逕至釣磯留待徐容州詩，曰：「幽逕爲誰開，美人城北來。王程儻餘暇，一上子陵臺。」又爲裴行立記訾家洲。其文於時與韓齊名，若登高而賦，義深語麗，有魏晋間風藻，則韓無以過也。遠謫蚤死，宦學未竟，匪人是抑，天亦忌之。悲夫！
裴行立，自安南經略使徙桂管觀察。曾討平黄峒賊。即城東灕江中訾家洲，造梁構亭，跨洲抗水，爲一時館宇之最，屬柳子厚記之。然行立議討西源，初妄謂蠻弱，首請發兵，盡誅叛者，欲徼幸有功，憲宗許之。行立出兵擊，更二歲，妄奏斬獲二萬，罔天子爲解。自是，邕、容士民，以戰戍疾疫死者甚衆，而調費至無所給。其禍由行立、陽旻二人，當時莫不咎之。韓愈亦謂自行立、旻建征討，生事詭賞，邕、容两管日以彫弊，人神共嫉之。不知後來何以行立祠名宦，盖不考史，而徒讀柳文者故爾。
李渤，字濬之，寶曆間爲桂管觀察使。渤與兄涉，早隱廬山，中徙少室。元和初，户部侍郎李巽、諫議大夫韋况交章薦之，以右拾遺召。河南少尹杜兼遣吏敦促，渤上書謝，不至。洛陽令韓愈遺書規渤，心善其言，始出山，家於東都。久之，以著作郎君遂起。歲餘，遷右補闕。渤自山人召起，奮發敢言，用答時望，封章日上，天子頗徇所請，擢給事中，賜金紫服。後出爲桂管，濬靈渠，廣水道。又爲桂奏請設常平。以其暇日，開隱山，疏南溪，賓佐往遊，踵爲勝集。隱山相傳有皇甫湜、吴武陵、韋宗卿所爲記。湜文不存，南溪則渤自序與其詩並傳。
國風一國者，諸侯所封之域；而風者，民俗歌謡之詩也。謂之風者，以其被上之化以有言，而其言又足以感人，如物因風之動以有聲，而其聲又足以動物也。是以諸侯采之，以貢於天子；天子受之，而列於樂官。於以考其俗尚之美惡，而知其政治之得失焉。舊説二南爲正風，所以用之閨門、鄉黨、邦國，而化天下也。十三國爲變風，則亦領在樂官，以時存肄，備觀省而垂監戒耳。合之凡十五國云。
周南一之一周，國名。南，南方諸侯之國也。周國本在禹貢雍州境内，岐山之陽。后稷十三世孫古公亶甫始居其地，傳子王季歷，至孫文王昌，辟國寖廣。於是徙都于豐，而分岐周故地，以爲周公旦、召公奭之采邑，且使周公爲政於國中，而召公宣布於諸侯，於是德化大成於内。而南方諸侯之國，江、沱、汝、漢之閒，莫不從化。蓋三分天下而有其二焉。至子武王發，又遷于鎬，遂克商而有天下。武王崩，子成王誦立。周公相之，制作禮樂，乃采文王之世風化所及民俗之詩，被之筦絃，以爲房中之樂，而又推之以及於鄉黨、邦國，所以著明先王風俗之盛，而使天下後世之修身、齊家、治國、平天下者，皆得以取法焉。蓋其得之國中者，雜以南國之詩，而謂之周南，言自天子之國而被於諸侯，不但國中而已也。其得之南國者，則直謂之召南，言自方伯之國被於南方，而不敢以繫于天子也。岐周，在今鳳翔府岐山縣。豐，在今京兆府鄠縣終南山北。南方之國，即今興元府、京西、湖北等路諸州。鎬，在豐東二十五里。小序曰：「關雎、麟趾之化，王者之風，故繫之周公。南，言化自北而南也。鵲巢、騶虞之德，諸侯之風也，先王之所以教，故繫之召公。」斯言得之矣。
關關雎七余反鳩，在河之洲。窈烏了反窕徒了反淑女，君子好逑音求。興也。關關，雌雄相應之和聲也。雎鳩，水鳥，一名王雎，狀類鳬鷖，今江淮閒有之。生有定偶而不相亂，偶常並遊而不相狎，故毛傳以爲「摯而有别」，列女傳以爲人未嘗見其乘居而匹處者，蓋其性然也。河，北方流水之通名。洲，水中可居之地也。窈窕，幽閒之意。淑，善也。女者，未嫁之稱，蓋指文王之妃大姒爲處子時而言也。君子，則指文王也。好，亦善也。逑，匹也。毛傳云：「摯」字與「至」通，言其情意深至也。興者，先言他物，以引起所詠之詞也。周之文王，生有聖德，又得聖女姒氏以爲之配，宫中之人於其始至，見其有幽閒貞静之德，故作是詩。言彼關關然之雎鳩，則相與和鳴於河洲之上矣。此窈窕之淑女，則豈非君子之善匹乎？言其相與和樂而恭敬，亦若雎鳩之情，摯而有别也。後凡言「興」者，其文意皆放此云。漢匡衡曰：「『窈窕淑女，君子好仇』，言能致其貞淑，不貳其操。情欲之感，無介乎容儀；宴私之意，不形乎動静。夫然後可以配至尊而爲宗廟主。此綱紀之首，王教之端也。」可謂善説詩矣。參初金反差初宜反荇行孟反菜，左右流之。窈窕淑女，寤寐求之。求之不得，寤寐思服叶蒲北反。悠哉悠哉，輾哲善反轉反側。興也。參差，長短不齊之貌。荇，接余也，根生水底，莖如釵股，上青下白，葉紫赤，圓徑寸餘，浮在水面。或左或右，言無方也。流，順水之流而取之也。或寤或寐，言無時也。服，猶懷也。悠，長也。輾者，轉之半。轉者，輾之周。反者，輾之過。側者，轉之留。皆卧不安席之意。此章本其未得而言。彼參差之荇菜，則當左右無方以流之矣。此窈窕之淑女，則當寤寐不忘以求之矣。蓋此人此德，世不常有。求之不得，則無以配君子而成其内治之美，故其憂思之深，不能自已，至於如此也。參差荇菜，左右采叶此履反之。窈窕淑女，琴瑟友叶羽已反之。參差荇菜，左右芼莫報反，叶音邈之。窈窕淑女，鍾鼓樂音洛之。興也。采，取而擇之也。芼，熟而薦之也。琴，五絃或七絃。瑟，二十五絃。皆絲屬，樂之小者也。友者，親愛之意也。鍾，金屬。鼓，革屬。樂之大者也。樂，則和平之極也。此章據今始得而言。彼參差之荇菜，既得之，則當采擇而亨芼之矣。此窈窕之淑女，既得之，則當親愛而娱樂之矣。蓋此人此德，世不常有，幸而得之，則有以配君子而成内治，故其喜樂尊奉之意不能自已，又如此云。
關雎三章，一章四句，二章章八句。孔子曰：「關雎樂而不淫，哀而不傷。」愚謂此言爲此詩者，得其性情之正，聲氣之和也。蓋德如雎鳩，摯而有别，則后妃性情之正，固可以見其一端矣。至於寤寐反側，琴瑟鍾鼓，極其哀樂而皆不過其則焉，則詩人性情之正，又可以見其全體也。獨其聲氣之和，有不可得而聞者。雖若可恨，然學者姑即其詞而玩其理，以養心焉，則亦可以得學詩之本矣。匡衡曰：「妃匹之際，生民之始，萬福之原。婚姻之禮正，然後品物遂而天命全。孔子論詩以關雎爲始，言太上者，民之父母。后夫人之行不侔乎天地，則無以奉神靈之統而理萬物之宜。略自上世以來，三代興廢，未有不由此者也。」
「毛傳云：『摯』字與『至』通，言其情意深至也。」清代周中孚鄭堂讀書記卷八指出其是「誤以鄭箋爲毛傳而删改其語焉」，是也。
「匡」，原作「康」，當爲避宋太祖趙匡胤諱，元本、元十卷本同，據明正統本、明嘉靖本回改。全書統改，不再出校。
「履」，元本、元十卷本、明正統本、明嘉靖本皆作「禮」。全書共四處皆作「叶此履反」，不再出校。
葛覃三章，章六句。此詩后妃所自作，故無贊美之詞。然於此可以見其已貴而能勤，已富而能儉，已長而敬不弛於師傅，已嫁而孝不衰於父母。是皆德之厚，而人所難也。小序以爲「后妃之本」，庶幾近之。
采采卷上聲耳，不盈頃音傾筐。嗟我懷人，寘彼周行叶户郎反。賦也。采采，非一采也。卷耳，枲耳，葉如鼠耳，叢生如盤。頃，欹也。筐，竹器。懷，思也。人，蓋謂文王也。寘，舍也。周行，大道也。后妃以君子不在而思念之，故賦此詩。託言方采卷耳，未滿頃筐，而心適念其君子，故不能復采，而寘之大道之旁也。陟彼崔徂回反嵬五回反，我馬虺呼回反隤徒回反。我姑酌彼金罍，維以不永懷叶胡隈反。賦也。陟，升也。崔嵬，土山之戴石者。虺隤，馬罷不能升高之病。姑，且也。罍，酒器，刻爲雲雷之象，以黄金飾之。永，長也。此又託言欲登此崔嵬之山，以望所懷之人，而往從之，則馬罷病而不能進。於是且酌金罍之酒，而欲其不至於長以爲念也。陟彼高岡，我馬玄黄。我姑酌彼兕徐履反觥古横反，叶古黄反，維以不永傷。賦也。山脊曰岡。玄黄，玄馬而黄，病極而變色也。兕，野牛，一角，青色，重千斤。觥，爵也，以兕角爲爵也。陟彼砠七餘反矣。我馬瘏音塗矣，我僕痡音敷矣，云何吁矣！賦也。石山戴土曰砠。瘏，馬病不能進也。痡，人病不能行也。吁，憂歎也。爾雅注引此作「盱，張目望遠也」。詳見何人斯篇。
卷耳四章，章四句。此亦后妃所自作，可以見其貞静專一之至矣。豈當文王朝會征伐之時，羑里拘幽之日而作歟？然不可考矣。
「長角」之「長」，原闕，據元本、元十卷本、明正統本、明嘉靖本補。
桃之夭夭於驕反，灼灼其華芳無、呼瓜二反。之子于歸，宜其室家古胡、古牙二反。興也。桃，木名，華紅，實可食。夭夭，少好之貌。灼灼，華之盛也。木少則華盛。之子，是子也。此指嫁者而言也。婦人謂嫁曰歸。周禮：「仲春令會男女。」然則桃之有華，正婚姻之時也。宜者，和順之意。室，謂夫婦所居。家，謂一門之内。文王之化，自家而國，男女以正，婚姻以時。故詩人因所見以起興，而歎其女子之賢，知其必有以宜其室家也。桃之夭夭，有蕡浮雲反其實。之子于歸，宜其家室。興也。蕡，實之盛也。家室，猶室家也。桃之夭夭，其葉蓁蓁側巾反。之子于歸，宜其家人。興也。蓁蓁，葉之盛也。家人，一家之人也。
肅肅兔罝子斜反，又子余反，與夫叶，椓之丁丁陟耕反。赳赳武夫，公侯干城。興也。肅肅，整飭貌。罝，罟也。丁丁，椓杙聲也。赳赳，武貌。干，盾也。干、城，皆所以扞外而衛内者。化行俗美，賢才衆多。雖罝兔之野人，而其才之可用猶如此，故詩人因其所事以起興而美之。而文王德化之盛，因可見矣。肅肅兔罝，施于中逵。赳赳武夫，公侯好仇叶渠之反。興也。逵，九達之道。仇，與逑同。匡衡引關雎，亦作「仇」字。公侯善匹，猶曰聖人之耦，則非特干城而已，歎美之無已也。下章放此。肅肅兔罝，施于中林。赳赳武夫，公侯腹心。興也。中林，林中。腹心，同心同德之謂，則又非特好仇而已也。
「難産」，元本、元十卷本、明正統本、明嘉靖本作「産難」。
南有喬木，不可休息吴氏曰：「韓詩作『思』。」。漢有游女，不可求思。漢之廣叶古曠反矣，不可泳叶于誑反思。江之永叶弋亮反矣，不可方叶甫妄反思。興而比也。上竦無枝曰喬。思，語辭也。篇内同。漢水，出興元府嶓冢山，至漢陽軍大别山入江。江漢之俗，其女好遊，漢魏以後猶然。如大堤之曲可見也。泳，潛行也。江水，出永康軍岷山，東流與漢水合，東北入海。永，長也。方，桴也。文王之化，自近而遠，先及於江漢之閒，而有以變其淫亂之俗。故其出游之女，人望見之，而知其端莊静一，非復前日之可求矣。因以喬木起興，江漢爲比，而反復詠歎之也。翹翹祈遥反錯薪，言刈其楚。之子于歸，言秣其馬叶滿補反。漢之廣矣，不可泳思。江之永矣，不可方思。興而比也。翹翹，秀起之貌。錯，雜也。楚，木名，荆屬。之子，指游女也。秣，飼也。以錯薪起興，而欲秣其馬，則悦之至。以江漢爲比，而歎其終不可求，則敬之深。翹翹錯薪，言刈其蔞力俱反。之子于歸，言秣其駒。漢之廣矣，不可泳思。江之永矣，不可方思。興而比也。蔞，蔞蒿也，葉似艾，青白色，長數寸，生水澤中。駒，馬之小者。
遵彼汝墳，伐其條枚叶莫悲切。未見君子，惄乃歷反如調張留反飢。賦也。遵，循也。汝水，出汝州天息山，逕蔡、潁州入淮。墳，大防也。枝曰條，榦曰枚。惄，飢意也。調，一作「輖」，重也。汝旁之國，亦先被文王之化者。故婦人喜其君子行役而歸，因記其未歸之時思望之情如此，而追賦之也。遵彼汝墳，伐其條肄以自反。既見君子，不我遐棄。賦也。斬而復生曰肄。遐，遠也。伐其枚而又伐其肄，則踰年矣。至是乃見其君子之歸，而喜其不遠棄我也。魴符方反魚赬敕貞反尾，王室如燬音毁。雖則如燬，父母孔邇。比也。魴，魚名，身廣而薄，少力細鱗。赬，赤也。魚勞則尾赤。魴尾本白而今赤，則勞甚矣。王室，指紂所都也。燬，焚也。父母，指文王也。孔，甚。邇，近也。是時文王三分天下有其二，而率商之叛國以事紂。故汝墳之人，猶以文王之命供紂之役。其家人見其勤苦，而勞之曰：汝之勞既如此，而王室之政方酷烈而未已。雖其酷烈而未已，然文王之德如父母然，望之甚近，亦可以忘其勞矣。此序所謂「婦人能閔其君子，猶勉之以正」者。蓋曰，雖其别離之久，思念之深，而其所以相告語者，獨有尊君親上之意，而無情愛狎昵之私，則其德澤之深，風化之美，皆可見矣。一説，父母甚近，不可以懈於王事而貽其憂。亦通。
「叶莫悲切」，明正統本作「莫悲反叶」。「切」，元本、明嘉靖本作「反」。
麟之趾，振振音真公子叶奨履反。于音吁，下同嗟麟兮！興也。麟，麕身、牛尾、馬蹄，毛蟲之長也。趾，足也。麟之足不踐生草，不履生蟲。振振，仁厚貌。于嗟，歎辭。文王后妃德修於身，而子孫宗族皆化於善，故詩人以麟之趾興公之子。言麟性仁厚，故其趾亦仁厚；文王后妃仁厚，故其子亦仁厚。然言之不足，故又嗟歎之。言是乃麟也，何必麕身、牛尾而馬蹄，然後爲王者之瑞哉！麟之定都佞反，振振公姓。于嗟麟兮！興也。定，額也。麟之額未聞。或曰：有額而不以抵也。公姓，公孫也。姓之爲言生也。麟之角叶盧谷反，振振公族。于嗟麟兮！興也。麟一角，角端有肉。公族，公同高祖，祖廟未毁，有服之親。
「履」，元本、元十卷本、明正統本、明嘉靖本作「里」。全書共三十二處皆作「叶奨履反」，不再出校。另有四處不同，單獨出校。
「仁厚貌于嗟歎辭」，七字原作「九曰黻皆繡於裳」，顯然是誤刻，據元本、元十卷本、明正統本、明嘉靖本改。
「王」，原作「主」，據南圖宋本、宋刊明印本、元本、元十卷本、明正統本、明嘉靖本改。
周南之國十一篇，三十四章，百五十九句。按此篇首五詩皆言后妃之德。關雎舉其全體而言也，葛覃、卷耳言其志行之在己，樛木、螽斯美其德惠之及人，皆指其一事而言也。其詞雖主於后妃，然其實則皆所以著明文王身修家齊之效也。至於桃夭、兔罝、芣苢，則家齊而國治之效。漢廣、汝墳，則以南國之詩附焉，而見天下已有可平之漸矣。若麟之趾，則又王者之瑞，有非人力所致而自至者，故復以是終焉，而序者以爲「關雎之應」也。夫其所以至此，后妃之德固不爲無所助矣。然妻道無成，則亦豈得而專之哉？今言詩者，或乃專美后妃，而不本於文王，其亦誤矣。
召南一之二召，實照反，後同。召，地名，召公奭之采邑也。舊説扶風雍縣南有召亭，即其地。今雍縣析爲岐山、天興二縣，未知召亭的在何縣。餘已見周南説。
「説」，元本、元十卷本、明正統本、明嘉靖本作「篇」。
維鵲有巢，維鳩居叶姬御反之。之子于歸，百兩如字，又音亮御五嫁反，叶魚據反之。興也。鵲、鳩，皆鳥名。鵲善爲巢，其巢最爲完固。鳩性拙，不能爲巢，或有居鵲之成巢者。之子，指夫人也。兩，一車也。一車兩輪，故謂之兩。御，迎也。諸侯之子嫁於諸侯，送御皆百兩也。南國諸侯被文王之化，能正心修身以齊其家；其女子亦被后妃之化，而有專静純一之德。故嫁於諸侯，而其家人美之曰：維鵲有巢，則鳩來居之。是以之子于歸，而百兩迎之也。此詩之意，猶周南之有關雎也。維鵲有巢，維鳩方之。之子于歸，百兩將之。興也。方，有之也。將，送也。維鵲有巢，維鳩盈之。之子于歸，百兩成之。興也。盈，滿也，謂衆媵姪娣之多。成，成其禮也。
于以采蘩？于沼于沚。于以用之？公侯之事叶上止反。賦也。于，於也。蘩，白蒿也。沼，池也。沚，渚也。事，祭事也。南國被文王之化，諸侯夫人能盡誠敬以奉祭祀，而其家人叙其事以美之也。或曰：蘩，所以生蠶。蓋古者后夫人有親蠶之禮。此詩亦猶周南之有葛覃也。于以采蘩？于澗之中。于以用之？公侯之宫。賦也。山夾水曰澗。宫，廟也。或曰：即記所謂「公桑蠶室」也。被皮寄反之僮僮音同，夙夜在公。被之祁祁，薄言還歸。賦也。被，首飾也，編髮爲之。僮僮，竦敬也。夙，早也。公，公所也。祁祁，舒遲貌，去事有儀也。祭義曰：「及祭之後，陶陶遂遂，如將復入然。」不欲遽去，愛敬之無已也。或曰：公，亦即所謂「公桑」也。
喓喓於遥反草蟲，趯趯託歷反阜螽。未見君子，憂心忡忡敕中反。亦既見止，亦既覯止，我心則降户江反，叶乎攻反。賦也。喓喓，聲也。草蟲，蝗屬，奇音，青色。趯趯，躍貌。阜螽，蠜也。忡忡，猶衝衝也。止，語辭。覯，遇。降，下也。南國被文王之化，諸侯大夫行役在外，其妻獨居，感時物之變，而思其君子如此。亦若周南之卷耳也。陟彼南山，言采其蕨。未見君子，憂心惙惙張劣反。亦既見止，亦既覯止，我心則説音悦。賦也。登山，蓋託以望君子。蕨，鼈也，初生無葉時可食。亦感時物之變也。惙，憂貌。陟彼南山，言采其薇。未見君子，我心傷悲。亦既見止，亦既覯止，我心則夷。賦也。薇，似蕨而差大，有芒而味苦，山閒人食之，謂之迷蕨。胡氏曰：「疑即莊子所謂『迷陽』者。」夷，平也。
于以采蘋？南澗之濱。于以采藻？于彼行潦音老。賦也。蘋，水上浮萍也，江東人謂之䕯。濱，厓也。藻，聚藻也，生水底，莖如釵股，葉如蓬蒿。行潦，流潦也。南國被文王之化，大夫妻能奉祭祀，而其家人叙其事以美之也。于以盛音成之？維筐及筥居吕反。于以湘之？維錡宜綺反及釜符甫反。賦也。方曰筐，圓曰筥。湘，烹也。蓋粗熟而淹以爲菹也。錡，釜屬，有足曰錡，無足曰釜。此足以見其循序有常、嚴敬整飭之意。于以奠之？宗室牖下叶後五反。誰其尸之？有齊側皆反季女。賦也。奠，置也。宗室，大宗之廟也。大夫、士祭於宗室。牖下，室西南隅，所謂奥也。尸，主也。齊，敬貌。季，少也。祭祀之禮，主婦主薦豆，實以菹醢。少而能敬，尤見其質之美，而化之所從來者遠矣。
蔽芾非貴反甘棠，勿翦勿伐，召伯所茇蒲曷反。賦也。蔽芾，盛貌。甘棠，杜梨也，白者爲棠，赤者爲杜。翦，翦其枝葉也。伐，伐其條榦也。伯，方伯也。茇，草舍也。召伯循行南國以布文王之政，或舍甘棠之下。其後人思其德，故愛其樹，而不忍傷也。蔽芾甘棠，勿翦勿敗叶蒲寐反，召伯所憩起例反。賦也。敗，折。憩，息也。勿敗，則非特勿伐而已，愛之愈久而愈深也。下章放此。蔽芾甘棠，勿翦勿拜叶變制反，召伯所説始鋭反。賦也。拜，屈。説，舍也。勿拜，則非特勿敗而已。
厭於葉反浥於及反行露，豈不夙夜叶羊茹反，謂行多露。賦也。厭浥，濕意。行，道。夙，早也。南國之人遵召伯之教，服文王之化，有以革其前日淫亂之俗，故女子有能以禮自守，而不爲强暴所污者，自述己志，作此詩以絶其人。言道閒之露方濕，我豈不欲早夜而行乎？畏多露之沾濡而不敢爾。蓋以女子早夜獨行，或有强暴侵陵之患，故託以行多露而畏其沾濡也。誰謂雀無角叶盧谷反，何以穿我屋？誰謂女音汝無家叶音谷，何以速我獄？雖速我獄，室家不足。興也。家，謂以媒聘求爲室家之禮也。速，召致也。貞女之自守如此，然猶或見訟，而召致於獄。因自訴而言，人皆謂雀有角，故能穿我屋。以興人皆謂汝於我嘗有求爲室家之禮，故能致我於獄。然不知汝雖能致我於獄，而求爲室家之禮初未嘗備，如雀雖能穿屋，而實未嘗有角也。誰謂鼠無牙叶五紅反，何以穿我墉？誰謂女無家叶各空反，何以速我訟叶祥容反？雖速我訟，亦不女從！興也。牙，牡齒也。墉，牆也。言汝雖能致我於訟，然其求爲室家之禮有所不足，則我亦終不汝從矣。
羔羊之皮叶蒲何反，素絲五紽徒何反。退食自公，委於危反蛇音移，叶唐何反委蛇。賦也。小曰羔，大曰羊。皮，所以爲裘，大夫燕居之服。素，白也。紽，未詳，蓋以絲飾裘之名也。退食，退朝而食於家也。自公，從公門而出也。委蛇，自得之貌。南國化文王之政，在位皆節儉正直，故詩人美其衣服有常，而從容自得如此也。羔羊之革叶訖力反，素絲五緎音域。委蛇委蛇，自公退食。賦也。革，猶皮也。緎，裘之縫界也。羔羊之縫符龍反，素絲五緫子公反。委蛇委蛇，退食自公。賦也。縫，縫皮合之，以爲裘也。緫，亦未詳。
殷音隱其靁，在南山之陽。何斯違斯？莫敢或遑。振振音真君子，歸哉歸哉！興也。殷，靁聲也。山南曰陽。何斯「斯」，此人也。違斯「斯」，此所也。遑，暇也。振振，信厚也。南國被文王之化，婦人以其君子從役在外而思念之，故作此詩。言殷殷然靁聲，則在南山之陽矣，何此君子獨去此，而不敢少暇乎？於是又美其德，且冀其早畢事而還歸也。殷其靁，在南山之側叶莊力反。何斯違斯？莫敢遑息。振振君子，歸哉歸哉！興也。息，止也。殷其靁，在南山之下叶後五反。何斯違斯？莫或遑處尺煮反。振振君子，歸哉歸哉！興也。
摽婢小反有梅，其實七兮。求我庶士，迨其吉兮。賦也。摽，落也。梅，木名，華白，實似杏而酢。庶，衆。迨，及也。吉，吉日也。南國被文王之化，女子知以貞信自守，懼其嫁不及時，而有强暴之辱也。故言梅落而在樹者少，以見時過而太晚矣。求我之衆士，其必有及此吉日而來者乎？摽有梅，其實三叶疏簪反兮。求我庶士，迨其今兮。賦也。梅在樹者三，則落者又多矣。今，今日也。蓋不待吉矣。摽有梅，頃音傾筐塈許器反之。求我庶士，迨其謂之。賦也。塈，取也。頃筐取之，則落之盡矣。謂之，則但相告語而約可定矣。
「摽」，原作「標」，據元本、元十卷本、明正統本、明嘉靖本改。
「來往」，元本、元十卷本、明正統本、明嘉靖本作「往來」。
江有汜音祀，叶羊里反，之子歸，不我以。不我以，其後也悔叶虎洧反。興也。水決復入爲汜。今江陵、漢陽、安復之間蓋多有之。之子，媵妾指嫡妻而言也。婦人謂嫁曰歸。我，媵自我也。能左右之曰以，謂挾己而偕行也。是時汜水之旁，媵有待年於國，而嫡不與之偕行者。其後嫡被后妃夫人之化，乃能自悔而迎之。故媵見江水之有汜，而因以起興。言江猶有汜，而之子之歸，乃不我以。雖不我以，然其後也亦悔矣。江有渚，之子歸，不我與。不我與，其後也處。興也。渚，小洲也。水岐成渚。與，猶以也。處，安也，得其所安也。江有沱徒何反，之子歸，不我過音戈。不我過，其嘯也歌。興也。沱，江之别者。過，謂過我而與俱也。嘯，蹙口出聲，以舒憤懣之氣，言其悔時也。歌，則得其所處而樂也。
江有汜三章，章五句。陳氏曰：「小星之夫人惠及媵妾，而媵妾盡其心。江沱之嫡，惠不及媵妾，而媵妾不怨。蓋父雖不慈，子不可以不孝。各盡其道而已矣。」
「沱」，原作「汜」，據元本、元十卷本、明正統本、明嘉靖本改。
野有死麕俱倫反，與春叶，白茅包叶補苟反之。有女懷春，吉士誘之。興也。麕，獐也，鹿屬，無角。懷春，當春而有懷也。吉士，猶美士也。南國被文王之化，女子有貞潔自守，不爲强暴所污者。故詩人因所見以興其事而美之。或曰：賦也。言美士以白茅包死麕，而誘懷春之女也。林有樸蒲木反樕音速，野有死鹿。白茅純徒尊反束，有女如玉。興也。樸樕，小木也。鹿，獸名，有角。純束，猶包之也。如玉者，美其色也。上三句興下一句也。或曰：賦也。言以樸樕藉死鹿，束以白茅，而誘此如玉之女也。舒而脱脱敕外反兮，無感我帨始鋭反兮，無使尨美邦反也吠符廢反！賦也。舒，遲緩也。脱脱，舒緩貌。感，動。帨，巾。尨，犬也。此章乃述女子拒之之辭。言姑徐徐而來，毋動我之帨，毋驚我之犬，以甚言其不能相及也。其凛然不可犯之意，蓋可見矣。
「包」字下，元本、元十卷本、明正統本、明嘉靖本有「其」字。
何彼襛如容反，與雝叶矣，唐棣徒帝反之華芳無、胡瓜二反。曷不肅雝？王姬之車斤於、尺奢二反。興也。襛，盛也，猶曰戎戎也。唐棣，栘也，似白楊。肅，敬。雝，和也。周王之女姬姓，故曰王姬。王姬下嫁於諸侯，車服之盛如此，而不敢挾貴以驕其夫家。故見其車者，知其能敬且和，以執婦道，於是作詩美之曰：何彼戎戎而盛乎？乃唐棣之華也。此何不肅肅而敬、雍雍而和乎？乃王姬之車也。此乃武王以後之詩，不可的知其何王之世。然文王、大姒之教，久而不衰，亦可見矣。何彼襛矣，華如桃李。平王之孫，齊侯之子叶奨履反。興也。李，木名，華白，實可食。舊説，平，正也。武王女，文王孫，適齊侯之子。或曰：平王，即平王宜臼；齊侯，即襄公諸兒。事見春秋。未知孰是。以桃李二物，興男女二人也。其釣維何？維絲伊緡。齊侯之子，平王之孫叶須倫反。興也。伊，亦維也。緡，綸也。絲之合而爲綸，猶男女之合而爲昏也。
「襛」，元本、元十卷本、明正統本、明嘉靖本、八卷本全篇皆作「穠」，毛詩正義作「襛」。「如」，元本、元十卷本、明正統本、明嘉靖本作「奴」。瞿鏞鐵琴銅劍樓藏書目録卷三云：「如容反，即廣韻之『而容切』，爲日母中字。廣韻又有『女容切』一音，是爲孃母中字，若作『奴容』，則爲泥母中字矣，無此音也。」認爲「如」字是，「奴」字非。
彼茁則劣反者葭音加，壹發五豝百加反。于音吁，下同嗟乎騶虞叶音牙！賦也。茁，生出壯盛之貌。葭，蘆也，亦名葦。發，發矢。豝，牡豕也。一發五豝，猶言中必疊雙也。騶虞，獸名，白虎黑文，不食生物者也。南國諸侯承文王之化，修身齊家以治其國，而其仁民之餘恩，又有以及於庶類。故其春田之際，草木之茂、禽獸之多，至於如此。而詩人述其事以美之，且歎之曰：此其仁心自然，不由勉强，是即真所謂騶虞矣。彼茁者蓬，壹發五豵子公反。于嗟乎騶虞叶五紅反！賦也。蓬，草名。一歲曰豵，亦小豕也。
騶虞二章，章三句。文王之化，始於關雎而至於麟趾，則其化之入人者深矣。形於鵲巢而及於騶虞，則其澤之及物者廣矣。蓋意誠、心正之功，不息而久，則其熏烝透徹，融液周徧，自有不能已者，非智力之私所能及也。故序以騶虞爲鵲巢之應，而見王道之成，其必有所傳矣。
召南之國十四篇，四十章，百七十七句。愚按：鵲巢至采蘋，言夫人、大夫妻，以見當時國君、大夫被文王之化，而能修身以正其家也。甘棠以下，又見由方伯能布文王之化，而國君能修之家以及其國也。其詞雖無及於文王者，然文王明德、新民之功，至是而其所施者溥矣。抑所謂「其民暭暭而不知爲之者」與？唯何彼襛矣之詩爲不可曉。當闕所疑耳。周南、召南二國，凡二十五篇，先儒以爲「正風」，今姑從之。孔子謂伯魚曰：「女爲周南、召南矣乎？人而不爲周南、召南，其猶正牆面而立也與？」儀禮鄉飲酒、鄉射、燕禮，皆合樂周南關雎、葛覃、卷耳，召南鵲巢、采蘩、采蘋。燕禮又有「房中之樂」。鄭氏注曰：「絃歌周南、召南之詩，而不用鍾磬。云『房中』者，后夫人之所諷誦，以事其君子。」程子曰：「天下之治，正家爲先。天下之家正，則天下治矣。二南，正家之道也。陳后妃、夫人、大夫妻之德，推之士庶人之家，一也。故使邦國至於鄉黨皆用之，自朝廷至於委巷，莫不謳吟諷誦，所以風化天下。」
邶一之三邶、鄘、衛，三國名。在禹貢冀州，西阻太行，北逾衡漳，東南跨河，以及兖州桑土之野。及商之季，而紂都焉。武王克商，分自紂城朝歌而北謂之邶，南謂之鄘，東謂之衛，以封諸侯。邶、鄘不詳其始封。衛則武王弟康叔之國也。衛本都河北，朝歌之東，淇水之北，百泉之南。其後不知何時并得邶、鄘之地。至懿公，爲狄所滅，戴公東徙渡河，野處漕邑。文公又徙居于楚丘。朝歌故城，在今衛州衛縣西二十二里，所謂殷墟。衛故都即今衛縣。漕、楚丘，皆在滑州。大抵今懷、衛、澶、相、滑、濮等州，開封、大名府界，皆衛境也。但邶、鄘地既入衛，其詩皆爲衛事，而猶繫其故國之名，則不可曉。而舊説以此下十三國皆爲「變風」焉。
汎芳劍反彼柏舟，亦汎其流。耿耿古幸反不寐，如有隱憂。微我無酒，以敖五羔反以遊。比也。汎，流貌。柏，木名。耿耿，小明，憂之貌也。隱，痛也。微，猶非也。婦人不得於其夫，故以柏舟自比。言以柏爲舟，堅緻牢實，而不以乘載，無所依薄，但汎然於水中而已。故其隱憂之深如此，非爲無酒可以遨遊而解之也。列女傳以此爲婦人之詩。今考其辭氣卑順柔弱，且居「變風」之首，而與下篇相類，豈亦莊姜之詩也歟？我心匪鑒，不可以茹如預反。亦有兄弟，不可以據。薄言往愬，逢彼之怒。賦也。鑒，鏡。茹，度。據，依。愬，告也。言我心既非鑒而不能度物，雖有兄弟，而又不可依以爲重，故往告之，而反遭其怒也。我心匪石，不可轉也。我心匪席，不可卷眷勉反也。威儀棣棣，不可選也。賦也。棣棣，富而閑習之貌。選，簡擇也。言石可轉，而我心不可轉；席可卷，而我心不可卷。威儀無一不善，又不可得而簡擇取舍。皆自反而無闕之意。憂心悄悄七小反，愠于羣小。覯古豆反閔既多，受侮不少。静言思之，寤辟避亦反有摽婢小反。賦也。悄悄，憂貌。愠，怒意。羣小，衆妾也。言見怒於衆妾也。覯，見。閔，病也。辟，拊心也。摽，拊心貌。日居月諸，胡迭待結反而微？心之憂矣，如匪澣户管反衣。静言思之，不能奮飛。比也。居、諸，語辭。迭，更。微，虧也。匪澣衣，謂垢汙不濯之衣。奮飛，如鳥奮翼而飛去也。言日當常明，月則有時而虧，猶正嫡當尊，衆妾當卑。今衆妾反勝正嫡，是日月更迭而虧。是以憂之，至於煩冤憒眊，如衣不澣之衣，恨其不能奮起而飛去也。
「婢」，元本、元十卷本、明正統本、明嘉靖本作「符」。
緑兮衣兮，緑衣黄裏。心之憂矣，曷維其已。比也。緑，蒼勝黄之閒色。黄，中央土之正色。閒色賤而以爲衣，正色貴而以爲裏，言皆失其所也。已，止也。莊公惑於嬖妾，夫人莊姜賢而失位，故作此詩。言緑衣黄裏，以比賤妾尊顯而正嫡幽微，使我憂之不能自已也。緑兮衣兮，緑衣黄裳。心之憂矣，曷維其亡。比也。上曰衣，下曰裳。記曰：「衣正色，裳閒色。」今以緑爲衣，而黄者自裏轉而爲裳，其失所益甚矣。亡之爲言忘也。緑兮絲兮，女音汝所治平聲兮。我思古人，俾無訧音尤，叶于其反兮。比也。女，指其君子而言也。治，謂理而織之也。俾，使。訧，過也。言緑方爲絲，而女又治之。以比妾方少艾，而女又嬖之也。然則我將如之何哉？我思古人有嘗遭此而善處之者以自厲焉，使不至於有過而已。絺兮綌兮，淒七西反其以風叶孚愔反。我思古人，實獲我心。比也。淒，寒風也。絺綌而遇寒風，猶己之過時而見棄也。故思古人之善處此者，真能先得我心之所求也。
緑衣四章，章四句。莊姜事見春秋傳。此詩無所考，姑從序説。下三篇同。
「我思古人」之「我」，元本、元十卷本、明正統本、明嘉靖本作「亦」。
燕燕于飛，差初宜反池其羽。之子于歸，遠送于野叶上與反。瞻望弗及，泣涕如雨。興也。燕，鳦也。謂之「燕燕」者，重言之也。差池，不齊之貌。之子，指戴嬀也。歸，大歸也。莊姜無子，以陳女戴嬀之子完爲己子。莊公卒，完即位，嬖人之子州吁弑之，故戴嬀大歸于陳，而莊姜送之，作此詩也。燕燕于飛，頡户結反之頏户郎反之。之子于歸，遠于將之。瞻望弗及，佇立以泣。興也。飛而上曰頡，飛而下曰頏。將，送也。佇立，久立也。燕燕于飛，下上時掌反其音。之子于歸，遠送于南叶尼心反。瞻望弗及，實勞我心。興也。鳴而上曰上音，鳴而下曰下音。送于南者，陳在衛南。仲氏任而今反只音紙，其心塞淵叶一均反。終温且惠，淑慎其身。先君之思，以勗凶肉反寡人。賦也。仲氏，戴嬀字也。以恩相信曰任。只，語辭。塞，實。淵，深。終，竟。温，和。惠，順。淑，善也。先君，謂莊公也。勗，勉也。寡人，寡德之人，莊姜自稱也。言戴嬀之賢如此，又以先君之思勉我，使我常念之而不失其守也。楊氏曰：「州吁之暴，桓公之死，戴嬀之去，皆夫人失位，不見答於先君所致也。而戴嬀猶以先君之思勉其夫人，真可謂温且惠矣。」
日居月諸！照臨下土。乃如之人兮，逝不古處昌吕反。胡能有定？寧不我顧叶果五反？賦也。日居月諸，呼而訴之也。之人，指莊公也。逝，發語辭。古處，未詳。或云，以古道相處也。胡、寧，皆何也。莊姜不見答於莊公，故呼日月而訴之。言日月之照臨下土久矣，今乃有如是之人，而不以古道相處，是其心志回惑，亦何能有定哉？而何爲其獨不我顧也？見棄如此，而猶有望之之意焉。此詩之所以爲厚也。日居月諸！下土是冒。乃如之人兮，逝不相好呼報反。胡能有定？寧不我報？賦也。冒，覆。報，答也。日居月諸！出自東方。乃如之人兮，德音無良。胡能有定？俾也可忘。賦也。日旦必出東方，月望亦出東方。德音，美其辭。無良，醜其實也。俾也可忘，言何獨使我爲可忘者邪？日居月諸！東方自出。父兮母兮！畜我不卒。胡能有定？報我不述。賦也。畜，養。卒，終也。不得於夫，而歎父母養我之不終。蓋憂患疾痛之極，必呼父母，人之至情也。述，循也，言不循義理也。
終風且暴，顧我則笑叶音燥。謔許約反浪笑敖五報反，中心是悼。比也。終風，終日風也。暴，疾也。謔，戲言也。浪，放蕩也。悼，傷也。莊公之爲人，狂蕩暴疾。莊姜蓋不忍斥言之，故但以「終風且暴」爲比。言雖其狂暴如此，然亦有顧我而笑之時。但皆出於戲慢之意，而無愛敬之誠，則又使我不敢言，而心獨傷之耳。蓋莊公暴慢無常，而莊姜正静自守，所以忤其意而不見答也。終風且霾亡皆反，叶音貍，惠然肯來叶如字，又陵之反。莫往莫來，悠悠我思叶新才、新齎二反。比也。霾，雨土蒙霧也。惠，順也。悠悠，思之長也。終風且霾，以比莊公之狂惑也。雖云狂惑，然亦或惠然而肯來。但又有莫往莫來之時，則使我悠悠而思之。望其君子之深，厚之至也。終風且曀於計反，不日有曀。寤言不寐，願言則嚏都麗反。比也。陰而風曰曀。有，又也。不日有曀，言既曀矣，不旋日而又曀也，亦比人之狂惑暫開而復蔽也。願，思也。嚏，鼽嚏也。人氣感傷閉鬱，又爲風霧所襲，則有是疾也。曀曀其陰，虺虺虚鬼反其靁。寤言不寐，願言則懷叶胡隈反。比也。曀曀，陰貌。虺虺，靁將發而未震之聲，以比人之狂惑愈深而未已也。懷，思也。
擊鼓其鏜吐當反，踊躍用兵叶晡芒反。土國城漕，我獨南行叶户郎反。賦也。鏜，擊鼓聲也。踊躍，坐作擊刺之狀也。兵，謂戈戟之屬。土，土功也。國，國中也。漕，衛邑名。衛人從軍者自言其所爲。因言衛國之民，或役土功於國，或築城於漕，而我獨南行，有鋒鏑死亡之憂，危苦尤甚也。從孫子仲，平陳與宋。不我以歸，憂心有忡敕中反，叶敕衆反。賦也。孫，氏。子仲，字。時軍帥也。平，和也，合二國之好也。舊説以此爲春秋隱公四年，州吁自立之時，宋、衛、陳、蔡伐鄭之事，恐或然也。以，猶與也。言不與我而歸也。爰居爰處，爰喪息浪反其馬叶滿補反。于以求之，于林之下叶後五反。賦也。爰，於也。於是居，於是處，於是喪其馬，而求之於林下。見其失伍離次，無鬬志也。死生契苦結反闊叶苦劣反，與子成説。執子之手，與子偕老叶魯吼反。賦也。契闊，隔遠之意。成説，謂成其約誓之言。從役者念其室家，因言始爲室家之時，期以死生契闊，不相忘棄，又相與執手，而期以偕老也。于音吁，下同嗟闊叶苦劣反兮，不我活叶户劣反兮。于嗟洵音荀兮，不我信叶師人反兮。賦也。吁嗟，歎辭也。闊，契闊也。活，生。洵，信也。信，與申同。言昔者契闊之約如此，而今不得活；偕老之信如此，而今不得伸。意必死亡，不復得與其室家遂前約之信也。
凱風自南叶尼心反，吹彼棘心。棘心夭夭於驕反，母氏劬勞叶音僚。比也。南風謂之凱風，長養萬物者也。棘，小木，叢生，多刺，難長，而心又其稚弱而未成者也。夭夭，少好貌。劬勞，病苦也。衛之淫風流行，雖有七子之母，猶不能安其室。故其子作此詩，以凱風比母，棘心比子之幼時。蓋曰：母生衆子，幼而育之，其劬勞甚矣。本其始而言，以起自責之端也。凱風自南，吹彼棘薪。母氏聖善，我無令人。興也。聖，叡。令，善也。棘可以爲薪，則成矣，然非美材，故以興子之壯大而無善也。復以聖善稱其母，而自謂無令人。其自責也深矣。爰有寒泉，在浚之下叶後五反。有子七人，母氏勞苦。興也。浚，衛邑。諸子自責，言寒泉在浚之下，猶能有所滋益於浚；而有子七人，反不能事母，而使母至於勞苦乎？於是乃若微指其事，而痛自刻責，以感動其母心也。母以淫風流行，不能自守，而諸子自責，但以不能事母，使母勞苦爲詞。婉詞幾諫，不顯其親之惡，可謂孝矣。下章放此。睍胡顯反睆華板反黄鳥，載好其音。有子七人，莫慰母心。興也。睍睆，清和圓轉之意。言黄鳥猶能好其音以悦人，而我七子獨不能慰悦母心哉！
習習谷風，以陰以雨。黽勉同心，不宜有怒叶暖五反。采葑孚容反采菲妃鬼反，無以下體。德音莫違，及爾同死叶想止反。比也。習習，和舒也。東風謂之谷風。葑，蔓菁也。菲，似葍，莖粗，葉厚而長，有毛。下體，根也。葑、菲根莖皆可食，而其根則有時而美惡。德音，美譽也。婦人爲夫所棄，故作此詩，以叙其悲怨之情。言陰陽和而後雨澤降，如夫婦和而後家道成。故爲夫婦者，當黽勉以同心，而不宜至於有怒。又言采葑菲者，不可以其根之惡，而棄其莖之美，如爲夫婦者，不可以其顔色之衰，而棄其德音之善。但德音之不違，則可以與爾同死矣。行道遲遲，中心有違。不遠伊邇，薄送我畿音祈。誰謂荼音徒苦？其甘如薺齊禮反。宴爾新昏，如兄如弟待禮反。賦而比也。遲遲，舒行貌。違，相背也。畿，門内也。荼，苦菜，蓼屬也，詳見良耜。薺，甘菜。宴，樂也。新昏，夫所更娶之妻也。言我之被棄，行於道路，遲遲不進。蓋其足欲前，而心有所不忍，如相背然。而故夫之送我，乃不遠而甚邇，亦至其門内而止耳。又言荼雖甚苦，反甘如薺，以比己之見棄，其苦有甚於荼。而其夫方且宴樂其新昏，如兄如弟，而不見恤。蓋婦人從一而終，今雖見棄，猶有望夫之情，厚之至也。涇以渭濁，湜湜音殖其沚音止。宴爾新昏，不我屑以。毋逝我梁，毋發我笱古口反。我躬不閲，遑恤我後胡口反！比也。涇、渭，二水名。涇水出今原州百泉縣笄頭山東南，至永興軍高陵入渭。渭水出渭州渭源縣鳥鼠山，至同州馮翊縣入河。湜湜，清貌。沚，水渚也。屑，潔。以，與。逝，之也。梁，堰石障水而空其中，以通魚之往來者也。笱，以竹爲器，而承梁之空，以取魚者也。閲，容也。涇濁渭清，然涇未屬渭之時，雖濁而未甚見。由二水既合，而清濁益分。然其别出之渚，流或稍緩，則猶有清處。婦人以自比其容貌之衰久矣，又以新昏形之，益見憔悴。然其心則固猶有可取者。但以故夫之安於新昏，故不以我爲潔而與之耳。又言毋逝我之梁，毋發我之笱，以比欲戒新昏，毋居我之處，毋行我之事。而又自思，我身且不見容，何暇恤我已去之後哉！知不能禁，而絶意之辭也。就其深矣，方之舟之。就其淺矣，泳之游之。何有何亡，黽勉求之。凡民有喪，匍音蒲匐蒲北反救叶居尤反之。興也。方，桴。舟，船也。潛行曰泳，浮水曰游。匍匐，手足並行，急遽之甚也。婦人自陳其治家勤勞之事。言我隨事盡其心力而爲之，深則方舟，淺則泳游，不計其有與亡，而强勉以求之。又周睦其鄰里鄉黨，莫不盡其道也。不我能慉許六反，反以我爲讎。既阻我德，賈音古用不售市救反，叶市周反。昔育恐育鞫居六反，及爾顛覆芳服反。既生既育，比予于毒。賦也。慉，養。阻，却。鞫，窮也。承上章，言我於女家勤勞如此，而女既不我養，而反以我爲仇讎。惟其心既拒却我之善，故雖勤勞如此，而不見取，如賈之不見售也。因念其昔時相與爲生，惟恐其生理窮盡，而及爾皆至於顛覆。今既遂其生矣，乃反比我於毒而棄之乎？張子曰：「育恐，謂生於恐懼之中。育鞫，謂生於困窮之際。」亦通。我有旨蓄敕六反，亦以御魚吕反，下同冬。宴爾新昏，以我御窮。有洸音光有潰户對反，既詒我肄以世反。不念昔者，伊余來塈許器反。興也。旨，美。蓄，聚。御，當也。洸，武貌。潰，怒色也。肄，勞。塈，息也。又言我之所以蓄聚美菜者，蓋欲以禦冬月乏無之時。至於春夏，則不食之矣。今君子安於新昏而厭棄我，是但使我禦其窮苦之時，至於安樂則棄之也。又言於我極其武怒，而盡遺我以勤勞之事，曾不念昔者我之來息時也。追言其始見君子之時接禮之厚。怨之深也。
「鞫」，元本、元十卷本、明正統本、明嘉靖本、八卷本作「鞠」。下同。
「以世」，元本、元十卷本、明正統本、明嘉靖本作「羊至」。
式微式微，胡不歸？微君之故，胡爲乎中露？賦也。式，發語辭。微，猶衰也。再言之者，言衰之甚也。微，猶非也。中露，露中也。言有霑濡之辱，而無所芘覆也。舊説以爲黎侯失國而寓於衛，其臣勸之曰：衰微甚矣，何不歸哉！我若非以君之故，則亦胡爲而辱於此哉？式微式微，胡不歸？微君之躬，胡爲乎泥中？賦也。泥中，言有陷溺之難，而不見拯救也。
旄丘之葛叶居謁反兮，何誕之節兮？叔兮伯叶音逼兮，何多日也？興也。前高後下曰旄丘。誕，闊也。叔、伯，衛之諸臣也。舊説，黎之臣子自言久寓於衛，時物變矣，故登旄丘之上，見其葛長大，而節疏闊，因託以起興曰：旄丘之葛，何其節之闊也？衛之諸臣，何其多日而不見救也？此詩本責衛君，而但斥其臣，可見其優柔而不迫矣。何其處也？必有與也。何其久叶舉里反也？必有以也。賦也。處，安處也。與，與國也。以，他故也。因上章「何多日也」，而言何其安處而不來？意必有與國相俟而俱來耳。又言何其久而不來？意其或有他故，而不得來耳。詩之曲盡人情如此。狐裘蒙戎，匪車不東。叔兮伯兮，靡所與同。賦也。大夫狐蒼裘。蒙戎，亂貌，言弊也。又自言客久而裘弊矣。豈我之車不東告於女乎？但叔兮伯兮，不與我同心，雖往告之，而不肯來耳。至是始微諷切之。或曰：「狐裘蒙戎」指衛大夫，而譏其憒亂之意。「匪車不東」言非其車不肯東來救我也，但其人不肯與俱來耳。今按，黎國在衛西。前説近是。瑣素果反兮尾兮，流離之子叶奨履反。叔兮伯兮，褎由救反如充耳。賦也。瑣，細。尾，末也。流離，漂散也。褎，多笑貌。充耳，塞耳也。耳聾之人恒多笑。言黎之君臣流離瑣尾，若此其可憐也。而衛之諸臣，褎然如塞耳而無聞，何哉？至是然後盡其詞焉。流離患難之餘，而其言之有序而不迫如此，其人亦可知矣。
簡兮簡兮，方將萬舞。日之方中，在前上處。賦也。簡，簡易不恭之意。萬者，舞之總名。武用干戚，文用羽籥也。日之方中，在前上處，言當明顯之處。賢者不得志而仕於伶官，有輕世肆志之心焉，故其言如此，若自譽而實自嘲也。碩人俣俣疑矩反，公庭萬舞。有力如虎，執轡如組音祖。賦也。碩，大也。俣俣，大貌。轡，今之韁也。組，織絲爲之，言其柔也。御能使馬，則轡柔如組矣。又自譽其才之無所不備，亦上章之意也。左手執籥餘若反，右手秉翟亭歷反，叶直角反。赫如渥於角反赭音者，叶陟略反，公言錫爵。賦也。執籥秉翟者，文舞也。籥，如笛而六孔，或曰三孔。翟，雉羽也。赫，赤貌。渥，厚漬也。赭，赤色也。言其顔色之充盛也。公言錫爵，即儀禮燕飲而獻工之禮也。以碩人而得此，則亦辱矣。乃反以其賚予之親洽爲榮而誇美之，亦玩世不恭之意也。山有榛側巾反，隰有苓音零。云誰之思？西方美人。彼美人兮，西方之人兮。興也。榛，似栗而小。下濕曰隰。苓，一名大苦，葉似地黄，即今甘草也。西方美人，託言以指西周之盛王，如離騷亦以美人目其君也。又曰西方之人者，歎其遠而不得見之詞也。賢者不得志於衰世之下國，而思盛際之顯王。故其言如此，而意遠矣。
簡兮四章，三章章四句，一章六句。舊三章，章六句。今改定。張子曰：「爲禄仕而抱關擊柝，則猶恭其職也。爲伶官則雜於侏儒俳優之閒，不恭甚矣。其得謂之賢者，雖其迹如此，而其中固有以過人，又能卷而懷之，是亦可以爲賢矣。東方朔似之。」
毖悲位反彼泉水，亦流于淇。有懷于衛，靡日不思叶新齎反。孌力轉反彼諸姬，聊與之謀叶謨悲反。興也。毖，泉始出之貌。泉水，即今衛州共城之百泉也。淇水出相州林慮縣東流，泉水自西北而東南來注之。孌，好貌。諸姬，謂姪娣也。衛女嫁於諸侯，父母終，思歸寧而不得，故作此詩。言毖然之泉水，亦流于淇矣。我之有懷于衛，則亦無日而不思矣。是以即諸姬而與之謀爲歸衛之計，如下兩章之云也。出宿于泲子禮反，飲餞音踐于禰乃禮反。女子有行，遠于萬反父母兄弟待禮反。問我諸姑，遂及伯姊叶奨禮反。賦也。泲，地名。飲餞者，古之行者必有祖道之祭。祭畢，處者送之，飲於其側，而後行也。禰，亦地名，皆自衛來時所經之處也。諸姑、伯姊，即所謂諸姬也。言始嫁來時，則固已遠其父母兄弟矣。況今父母既終，而復可歸哉？是以問於諸姑、伯姊，而謀其可否云爾。鄭氏曰：「國君夫人，父母在則歸寧，没則使大夫寧於兄弟。」出宿于干叶居焉反，飲餞于言。載脂載舝胡瞎反，叶下介反，還音旋車言邁。遄市專反臻于衛此字本與邁、害叶，今讀誤，不瑕有害。賦也。干、言，地名，適衛所經之地也。脂，以脂膏塗其舝，使滑澤也。舝，車軸也，不駕則脱之，設之而後行也。還，回旋也，旋其嫁來之車也。遄，疾。臻，至也。瑕，何，古音相近，通用。言如是則其至衛疾矣，然豈不害於義理乎？疑之而不敢遂之辭也。我思肥泉，兹之永歎叶它涓反。思須與漕叶徂侯反，我心悠悠。駕言出遊，以寫我憂。賦也。肥泉，水名。須、漕，衛邑也。悠悠，思之長也。寫，除也。既不敢歸，然其思衛地，不能忘也。安得出遊於彼，而寫其憂哉！
泉水四章，章六句。楊氏曰：「衛女思歸，發乎情也。其卒也不歸，止乎禮義也。聖人著之於經，以示後世，使知適異國者，父母終，無歸寧之義，則能自克者，知所處矣。」
出自北門叶眉貧反，憂心殷殷。終窶其矩反且貧，莫知我艱叶居銀反。已焉哉叶將其反，下同！天實爲之，謂之何哉！比也。北門，背陽向陰。殷殷，憂也。窶者，貧而無以爲禮也。衛之賢者處亂世，事暗君，不得其志，故因出北門，而賦以自比。又歎其貧窶，人莫知之，而歸之於天也。王事適我，政事一埤避支反益我。我入自外，室人交徧讁知革反，叶竹棘反我。已焉哉！天實爲之，謂之何哉！賦也。王事，王命使爲之事也。適，之也。政事，其國之政事也。一，猶皆也。埤，厚。室，家。讁，責也。王事既適我矣，政事又一切以埤益我。其勞如此，而窶貧又甚，室人至無以自安，而交徧讁我。則其困於内外極矣。王事敦叶都回反我，政事一埤遺唯季反，叶夷回反我。我入自外，室人交徧摧徂回反我。已焉哉！天實爲之，謂之何哉！賦也。敦，猶投擲也。遺，加。摧，沮也。
北門三章，章七句。楊氏曰：「忠信重禄，所以勸士也。衛之忠臣，至於窶貧，而莫知其艱，則無勸士之道矣。仕之所以不得志也。先王視臣如手足，豈有以事投遺之而不知其艱哉？然不擇事而安之，無懟憾之辭，知其無可奈何，而歸之於天，所以爲忠臣也。」
新臺有泚此禮反，河水瀰瀰莫邇反。燕婉之求，籧音蕖篨音除不鮮斯踐反，叶想止反。賦也。泚，鮮明也。瀰瀰，盛也。燕，安。婉，順也。籧篨，不能俯，疾之醜者也。蓋籧篨本竹席之名，人或編以爲囷，其狀如人之擁腫而不能俯者，故又因以名此疾也。鮮，少也。舊説以爲衛宣公爲其子伋娶於齊，而聞其美，欲自娶之，乃作新臺於河上而要之。國人惡之，而作此詩以刺之。言齊女本求與伋爲燕婉之好，而反得宣公醜惡之人也。新臺有洒七罪反，叶先典反，河水浼浼每罪反，叶美辯反。燕婉之求，蘧篨不殄。賦也。洒，高峻也。浼浼，平也。殄，絶也。言其病不已也。魚網之設，鴻則離之。燕婉之求，得此戚施。興也。鴻，鴈之大者。離，麗也。戚施，不能仰，亦醜疾也。言設魚網而反得鴻，以興求燕婉而反得醜疾之人，所得非所求也。
新臺三章，章四句。凡宣姜事首末，見春秋傳。然於詩，則皆未有考也。諸篇放此。
「蕖」，元本、元十卷本作「渠」。「斯」，原作「期」，當誤，據元本、元十卷本、經典釋文改。明正統本、明嘉靖本「踐」作「淺」，亦可。
二子乘舟，汎汎芳劍反其景叶舉兩反。願言思子，中心養養以兩反。賦也。二子，謂伋、壽也。乘舟，渡河如齊也。景，古影字。養養，猶漾漾，憂不知所定之貌。舊説以爲：宣公納伋之妻，是爲宣姜，生壽及朔。朔與宣姜愬伋於公，公令伋之齊，使賊先待於隘而殺之。壽知之，以告伋。伋曰：「君命也。不可以逃。」壽竊其節而先往，賊殺之。伋至，曰：「君命殺我，壽有何罪？」賊又殺之。國人傷之，而作是詩也。二子乘舟，汎汎其逝此字本與害叶，今讀誤。願言思子，不瑕有害？賦也。逝，往也。不瑕，疑詞。義見泉水。此則見其不歸，而疑之也。
二子乘舟二章，章四句。太史公曰：「今讀世家言，至於宣公之子以婦見誅，弟壽争死以相讓，此與晉太子申生不敢明驪姬之過同，俱惡傷父之志。然卒死亡，何其悲也！或父子相殺，兄弟相戮，亦獨何哉？」
「今」，史記衛康叔世家、元本、元十卷本、明正統本、明嘉靖本均作「余」。
汎彼柏舟，在彼中河。髧徒坎反彼兩髦音毛，實維我儀叶牛何反。之死矢靡他湯河反！母也天叶鐵因反只音紙，下同，不諒人只！興也。中河，中於河也。髧，髮垂貌。兩髦者，翦髮夾囟，子事父母之飾，親死然後去之。此蓋指共伯也。我，共姜自我也。儀，匹。之，至。矢，誓。靡，無也。只，語助辭。諒，信也。舊説以爲，衛世子共伯蚤死，其妻共姜守義，父母欲奪而嫁之，故共姜作此以自誓。言柏舟則在彼中河，兩髦則實我之匹。雖至於死，誓無他心。母之於我，覆育之恩如天罔極，而何其不諒我之心乎？不及父者，疑時獨母在，或非父意耳。汎彼柏舟，在彼河側。髧彼兩髦，實維我特。之死矢靡慝他得反！母也天只，不諒人只！興也。特，亦匹也。慝，邪也。以是爲慝，則其絶之甚矣。
「囟」，原作「匈」，據元本、元十卷本、明正統本、明嘉靖本改。
牆有茨，不可埽叶蘇后反也。中冓古候反之言，不可道叶徒厚反也。所可道也，言之醜也。興也。茨，蒺藜也，蔓生，細葉，子有三角，刺人。中冓，謂舍之交積材木也。道，言。醜，惡也。舊説以爲，宣公卒，惠公幼，其庶兄頑烝於宣姜，故詩人作此詩以刺之，言其閨中之事皆醜惡而不可言。理或然也。牆有茨，不可襄也。中冓之言，不可詳也。所可詳也，言之長也。興也。襄，除也。詳，詳言之也。言之長者，不欲言，而託以語長難竟也。牆有茨，不可束也。中冓之言，不可讀也。所可讀也，言之辱也。興也。束，束而去之也。讀，誦言也。辱，猶醜也。
牆有茨三章，章六句。楊氏曰：「公子頑通乎君母，閨中之言至不可讀，其汙甚矣。聖人何取焉，而著之於經也？蓋自古淫亂之君，自以謂密於閨門之中，世無得而知者，故自肆而不反。聖人所以著之於經，使後世爲惡者，知雖閨中之言，亦無隱而不彰也。其爲訓戒深矣。」
君子偕老，副笄六珈音加，叶居河反。委委於危反佗佗待何反，如山如河，象服是宜叶牛何反。子之不淑，云如之何？賦也。君子，夫也。偕老，言偕生而偕死也。女子之生，以身事人，則當與之同生，與之同死。故夫死，稱「未亡人」，言亦待死而已，不當復有他適之志也。副，祭服之首飾，編髮爲之。笄，衡笄也，垂于副之兩旁當耳，其下以紞懸瑱。珈之言加也，以玉加於笄而爲飾也。委委佗佗，雍容自得之貌。如山，安重也。如河，弘廣也。象服，法度之服也。淑，善也。言夫人當與君子偕老，故其服飾之盛如此，而雍容自得，安重寬廣，又有以宜其象服。今宣姜之不善乃如此，雖有是服，亦將如之何哉？言不稱也。玼音此兮玼兮，其之翟叶去聲也。鬒真忍反髮如雲，不屑蘇節反髢徒帝反也。玉之瑱吐殿反也，象之揥敕帝反也，揚且子餘反之晳星曆反，叶征例反也。胡然而天也！胡然而帝也！賦也。玼，鮮盛貌。翟衣，祭服，刻繒爲翟雉之形，而彩畫之以爲飾也。鬒，黑也。如雲，言多而美也。屑，潔也。髢，髮髢也。人少髮則以髢益之，髮自美則不潔於髢而用之矣。瑱，塞耳也。象，象骨也。揥，所以摘髮也。揚，眉上廣也。且，語助辭。晳，白也。胡然而天，胡然而帝，言其服飾容貌之美，見者驚猶鬼神也。瑳七我反兮瑳兮，其之展陟戰反，叶諸延反也。蒙彼縐側救反絺，是紲息列反袢薄慢反，叶汾乾反也。子之清揚，揚且之顔叶魚堅反也。展如之人兮，邦之媛于眷反，叶于權反也。賦也。瑳，亦鮮盛貌。展衣者，以禮見於君，及見賓客之服也。蒙，覆也。縐絺，絺之蹙蹙者，當暑之服也。紲袢，束縛意。以展衣蒙絺綌而爲之紲袢，所以自斂飭也。或曰：蒙，謂加絺綌於褻衣之上，所謂表而出之也。清，視清明也。揚，眉上廣也。顔，額角豐滿也。展，誠也。美女曰媛。見其徒有美色，而無人君之德也。
君子偕老三章，一章七句，一章九句，一章八句。東萊吕氏曰：「首章之末云：『子之不淑，云如之何？』責之也。二章之末云：『胡然而天也！胡然而帝也！』問之也。三章之末云：『展如之人兮，邦之媛也。』惜之也。辭益婉而意益深矣。」
「節」，元本、元十卷本作「即」，明正統本、明嘉靖本「蘇節」作「先結」。
爰采唐矣，沬音妹之鄉矣。云誰之思？美孟姜矣。期我乎桑中叶諸良反，要於遥反我乎上宫叶居王反，送我乎淇之上叶辰羊反矣。賦也。唐，蒙菜也，一名兔絲。沬，衛邑也，書所謂「妹邦」者也。孟，長也。姜，齊女，言貴族也。桑中、上宫、淇上，又妹鄉之中小地名也。要，猶迎也。衛俗淫亂，世族在位，相竊妻妾。故此人自言將采唐於沬，而與其所思之人，相期會迎送如此也。爰采麥叶訖力反矣，沬之北矣。云誰之思？美孟弋矣。期我乎桑中，要我乎上宫，送我乎淇之上矣。賦也。麥，穀名，秋種夏熟者。弋，春秋或作「姒」，蓋杞女，夏后氏之後，亦貴族也。爰采葑矣，沬之東矣。云誰之思？美孟庸矣。期我乎桑中，要我乎上宫，送我乎淇之上矣。賦也。葑，蔓菁也。庸，未聞，疑亦貴姓也。
桑中三章，章七句。樂記曰：「鄭衛之音，亂世之音也，比於慢矣。桑閒濮上之音，亡國之音也。其政散，其民流，誣上行私，而不可止也。」按「桑閒」即此篇，故小序亦用樂記之語。
「妹」，元本、元十卷本、明正統本、明嘉靖本作「沬」。
鶉音純之奔奔，鵲之彊彊音姜。人之無良，我以爲兄叶虚王反。興也。鶉，䳺屬。奔奔、彊彊，居有常匹，飛則相隨之貌。人，謂公子頑。良，善也。衛人刺宣姜與頑非匹耦而相從也，故爲惠公之言以刺之曰：人之無良，鶉鵲之不若，而我反以爲兄，何哉？鵲之彊彊，鶉之奔奔叶逋珉反。人之無良，我以爲君。興也。人，謂宣姜。君，小君也。
鶉之奔奔二章，章四句。范氏曰：「宣姜之惡，不可勝道也。國人疾而刺之，或遠言焉，或切言焉。遠言之者，君子偕老是也。切言之者，鶉之奔奔是也。衛詩至此，而人道盡，天理滅矣。中國無以異於夷狄，人類無以異於禽獸，而國隨以亡矣。」胡氏曰：「楊時有言，詩載此篇，以見衛爲狄所滅之因也，故在定之方中之前。因以是説考於歷代，凡淫亂者，未有不至於殺身敗國而亡其家者。然後知古詩垂戒之大。而近世有獻議，乞於經筵不以國風進講者，殊失聖經之旨矣。」
定丁佞反之方中，作于楚宫。揆之以日，作于楚室。樹之榛栗，椅於宜反桐梓漆，爰伐琴瑟。賦也。定，北方之宿，營室星也。此星昏而正中，夏正十月也。於是時可以營制宫室，故謂之營室。楚宫，楚丘之宫也。揆，度也。樹八尺之臬，而度其日出入之景，以定東西。又參日中之景，以正南北也。楚室，猶楚宫，互文以協韻耳。榛、栗，二木。其實榛小栗大，皆可供籩實。椅，梓實桐皮。桐，梧桐也。梓，楸之疏理白色而生子者。漆，木有液黏黑，可飾器物。四木皆琴瑟之材也。爰，於也。衛爲狄所滅，文公徙居楚丘，營立宫室。國人悦之，而作是詩以美之。蘇氏曰：「種木者，求用於十年之後，其不求近功，凡此類也。」升彼虚起居反，叶起吕反矣，以望楚矣。望楚與堂，景山與京叶居良反。降觀于桑，卜云其吉，終然允臧。賦也。虚，故城也。楚，楚丘也。堂，楚丘之旁邑也。景，測景以正方面也，與「既景廼岡」之「景」同。或曰：景，山名，見商頌。京，高丘也。桑，木名，葉可飼蠶者。觀之，以察其土宜也。允，信。臧，善也。此章本其始之望景觀卜而言，以至於終，而果獲其善也。靈雨既零，命彼倌音官人。星言夙駕，説始鋭反于桑田叶徒因反。匪直也人，秉心塞淵叶一均反。騋音來牝三千叶倉新反。賦也。靈，善。零，落也。倌人，主駕者也。星，見星也。説，舍止也。秉，操。塞，實。淵，深也。馬七尺以上爲騋。言方春時雨既降，而農桑之務作。文公於是命主駕者晨起駕車，亟往而勞勸之。然非獨此人所以操其心者誠實而淵深也，蓋其所畜之馬，七尺而牝者，亦已至於三千之衆矣。蓋人操心誠實而淵深，則無所爲而不成，其致此富盛宜矣。記曰：「問國君之富，數馬以對。」今言騋牝之衆如此，則生息之蕃可見，而衛國之富亦可知矣。此章又要其終而言也。
定之方中三章，章七句。按春秋傳，衛懿公九年冬，狄入衛。懿公及狄人戰于熒澤，而敗死焉。宋桓公迎衛之遺民渡河而南，立宣姜子申，以廬於漕，是爲戴公。是年卒。立其弟燬，是爲文公。於是齊桓公合諸侯，以城楚丘而遷衛焉。文公大布之衣，大帛之冠，務材訓農，通商惠工，敬教勸學，授方任能。元年革車三十乘，季年乃三百乘。
「然」，元本、元十卷本、明正統本、明嘉靖本、八卷本作「焉」，許多詩經古本亦作「焉」，皆誤。按「然」字是也。毛詩正義作「然」，阮校曰：「案正義云『終然信善』，又云『何害終然允臧也』，皆可證。」
蝃丁計反蝀都動反在東，莫之敢指。女子有行，遠于萬反父母兄弟叶待里反。比也。蝃蝀，虹也。日與雨交，倏然成質，似有血氣之類，乃陰陽之氣不當交而交者，蓋天地之淫氣也。在東者，莫虹也。虹隨日所映，故朝西而莫東也。此刺淫奔之詩。言蝃蝀在東，而人不敢指，以比淫奔之惡，人不可道。況女子有行，又當遠其父母兄弟，豈可不顧此而冒行乎？朝隮子西反于西，崇朝其雨。女子有行，遠兄弟父母叶滿補反。比也。隮，升也。周禮「十煇」，「九曰隮」。注以爲虹。蓋忽然而見，如自下而升也。崇，終也。從旦至食時爲終朝。言方雨而虹見，則其雨終朝而止矣。蓋淫慝之氣有害於陰陽之和也。今俗謂虹能截雨，信然。乃如之人也，懷昏姻也，大無信叶斯人反也，不知命叶彌并反也。賦也。乃如之人，指淫奔者而言。昏姻，謂男女之欲。程子曰：「女子以不自失爲信。」命，正理也。言此淫奔之人，但知思念男女之欲，是不能自守其貞信之節，而不知天理之正也。程子曰：「人雖不能無欲，然當有以制之。無以制之，而惟欲之從，則人道廢而入於禽獸矣。以道制欲，則能順命。」
孑孑居熱反干旄，在浚蘇俊反之郊叶音高。素絲紕符至反之，良馬四之。彼姝赤朱反者子，何以畀必寐反之？賦也。孑孑，特出之貌。干旄，以旄牛尾注於旗干之首，而建之車後也。浚，衛邑名。邑外謂之郊。紕，織組也。蓋以素絲織組而維之也。四之，兩服、兩驂，凡四馬以載之也。姝，美也。子，指所見之人也。畀，與也。言衛大夫乘此車馬，建此旌旄，以見賢者。彼其所見之賢者，將何以畀之，而答其禮意之勤乎？孑孑干旟，在浚之都。素絲組音祖之，良馬五之。彼姝者子，何以予音與之？賦也。旟，州里所建鳥隼之旗也。上設旌旄，其下繫斿，斿下屬縿，皆畫鳥隼也。下邑曰都。五之，五馬，言其盛也。孑孑干旌，在浚之城。素絲祝之，良馬六之。彼姝者子，何以告姑沃反之？賦也。析羽爲旌。干旌，蓋析翟羽設於旗干之首也。城，都城也。祝，屬也。六之，六馬，極其盛而言也。
干旄三章，章六句。此上三詩，小序皆以爲文公時詩。蓋見其列於定中、載馳之閒故爾。他無所考也。然衛本以淫亂無禮、不樂善道而亡其國，今破滅之餘，人心危懼，正其有以懲創往事，而興起善端之時也，故其爲詩如此。蓋所謂「生於憂患，死於安樂」者。小序之言，疑亦有所本云。
載馳載驅叶祛尤反，歸唁衛侯。驅馬悠悠，言至於漕叶徂侯反。大夫跋蒲末反涉，我心則憂。賦也。載，則也。弔失國曰唁。悠悠，遠而未至之貌。草行曰跋，水行曰涉。宣姜之女爲許穆公夫人，閔衛之亡，馳驅而歸，將以唁衛侯於漕邑。未至，而許之大夫有奔走跋涉而來者。夫人知其必將以不可歸之義來告，故心以爲憂也。既而終不果歸，乃作此詩，以自言其意爾。既不我嘉，不能旋反。視爾不臧，我思不遠。既不我嘉，不能旋濟。視爾不臧，我思不閟。賦也。嘉、臧，皆善也。遠，猶忘也。濟，渡也。自許歸衛，必有所渡之水也。閟，閉也，止也。言思之不止也。言大夫既至，而果不以我歸爲善，則我亦不能旋反而濟，以至於衛矣。雖視爾不以我爲善，然我之所思，終不能自已也。陟彼阿丘，言采其蝱音盲，叶謨郎反。女子善懷，亦各有行叶户郎反。許人尤之，衆稺直吏反且狂。賦也。偏高曰阿丘。蝱，貝母也，主療鬱結之病。善懷，多憂思也，猶漢書云「岸善崩」也。行，道。尤，過也。又言以其既不適衛，而思終不止也。故其在塗，或升高以舒憂想之情，或采蝱以療鬱結之病。蓋女子所以善懷者，亦各有道。而許國之衆人以爲過，則亦少不更事而狂妄之人爾。許人守禮，非稺且狂也，但以其不知己情之切至，而言若是爾。然而卒不敢違焉，則亦豈真以爲稺且狂哉！我行其野，芃芃蒲紅反其麥叶訖力反。控苦貢反于大邦，誰因誰極？大夫君子，無我有尤叶于其反。百爾所思叶新齎反，不如我所之。賦也。芃芃，麥盛長貌。控，持而告之也。因，如「因魏莊子」之因。極，至也。大夫，即跋涉之大夫。君子，謂許國之衆人也。又言歸途在野，而涉芃芃之麥。又自傷許國之小，而力不能救，故思欲爲之控告于大邦，而又未知其將何所因、而何所至乎？大夫君子，無以我爲有過。雖爾所以處此百方，然不如使我得自盡其心之爲愈也。
載馳四章，二章章六句，二章章八句。事見春秋傳。舊説此詩五章，一章六句，二章、三章四句，四章六句，五章八句。蘇氏合二章、三章以爲一章。按春秋傳，叔孫豹賦載馳之四章，而取其「控于大邦，誰因誰極」之意，與蘇説合，今從之。范氏曰：「先王制禮，父母没則不得歸寧者，義也。雖國滅君死，不得往赴焉，義重於亡故也。」
「病」，元本、元十卷本、明正統本、明嘉靖本作「疾」。下同。
瞻彼淇奥於六反，緑竹猗猗於宜反，叶於何反。有匪君子，如切如磋七河反，如琢如磨。瑟兮僩遐版反，下同兮，赫兮咺況晚反，下同兮。有匪君子，終不可諼況元反，叶況遠反，下並同兮。興也。淇，水名。奥，隈也。緑，色也。淇上多竹，漢世猶然，所謂「淇園之竹」是也。猗猗，始生柔弱而美盛也。匪、斐通，文章著見之貌也。君子，指武公也。治骨角者，既切以刀斧，而復磋以鑢鐋。治玉石者，既琢以槌鑿，而復磨以沙石。言其德之修飭，有進而無已也。瑟，矜莊貌。僩，威嚴貌。咺，宣著貌。諼，忘也。衛人美武公之德，而以緑竹始生之美盛，興其學問自修之進益也。大學傳曰：「『如切如磋』者，道學也；『如琢如磨』者，自修也。『瑟兮僩兮』者，恂慄也；『赫兮喧兮』者，威儀也。『有斐君子，終不可諠兮』者，道盛德至善，民之不能忘也。」瞻彼淇奥，緑竹青青子丁反。有匪君子，充耳琇瑩音營，會古外反弁如星。瑟兮僩兮，赫兮咺兮。有匪君子，終不可諼兮。興也。青青，堅剛茂盛之貌。充耳，瑱也。琇瑩，美石也。天子玉瑱，諸侯以石。會，縫也。弁，皮弁也。以玉飾皮弁之縫中，如星之明也。以竹之堅剛茂盛，興其服飾之尊嚴，而見其德之稱也。瞻彼淇奥，緑竹如簀音責，叶側歷反。有匪君子，如金如錫，如圭如璧。寬兮綽兮，猗於綺反重直恭反較古岳反兮。善戲謔兮，不爲虐兮。興也。簀，棧也。竹之密比似之，則盛之至也。金、錫，言其鍛鍊之精純。圭、璧，言其生質之温潤。寬，宏裕也。綽，開大也。猗，歎辭也。重較，卿士之車也。較，兩輢上出軾者，謂車兩傍也。善戲謔、不爲虐者，言其樂易而有節也。以竹之至盛，興其德之成就，而又言其寬廣而自如，和易而中節也。蓋寬綽，無斂束之意；戲謔，非莊厲之時。皆常情所忽而易致過差之地也。然猶可觀而必有節焉，則其動容周旋之閒，無適而非禮，亦可見矣。禮曰：「張而不弛，文武不能也；弛而不張，文武不爲也；一張一弛，文武之道也。」此之謂也。
淇奥三章，章九句。按國語，武公年九十有五，猶箴儆于國曰：「自卿以下，至于師長士，苟在朝者，無謂我老耄而舍我，必恪恭於朝，以交戒我。」遂作懿戒之詩以自警。而賓之初筵，亦武公悔過之作，則其有文章，而能聽規諫，以禮自防也，可知矣。衛之他君，蓋無足以及此者。故序以此詩爲美武公，而今從之也。
「喧」，與禮記大學引文相符。明正統本、明嘉靖本作「咺」，與詩經正文相符。
「諠」，明正統本、明嘉靖本作「諼」，與詩經正文相符。禮記大學各本，引文作「諠」、「諼」者互見。
考槃在澗叶居賢反，碩人之寬叶區權反。獨寐寤言，永矢弗諼況元反。賦也。考，成也。槃，盤桓之意。言成其隱處之室也。陳氏曰：「考，扣也。槃，器名。蓋扣之以節歌，如鼓盆拊缶之爲樂也。」二説未知孰是。山夾水曰澗。碩，大。寬，廣。永，長。矢，誓。諼，忘也。詩人美賢者隱處澗谷之閒，而碩大寬廣，無戚戚之意。雖獨寐而寤言，猶自誓其不忘此樂也。考槃在阿，碩人之薖苦禾反。獨寐寤歌，永矢弗過古禾反。賦也。曲陵曰阿。薖，義未詳。或云：亦寬大之意也。永矢弗過，自誓所願不踰於此，若將終身之意也。考槃在陸，碩人之軸。獨寐寤宿，永矢弗告姑沃反。賦也。高平曰陸。軸，盤桓不行之意。寤宿，已覺而猶卧也。弗告者，不以此樂告人也。
碩人其頎其機反，衣於既反錦褧苦迥反衣。齊侯之子，衛侯之妻。東宫之妹，邢侯之姨，譚公維私息夷反。賦也。碩人，指莊姜也。頎，長貌。錦，文衣也。褧，襌也。錦衣而加褧焉，爲其文之太著也。東宫，太子所居之宫，齊太子得臣也。繫太子言之者，明與同母，言所生之貴也。女子後生曰妹，妻之姊妹曰姨，姊妹之夫曰私。邢侯、譚公，皆莊姜姊妹之夫，互言之也。諸侯之女嫁於諸侯則尊同，故歷言之。莊姜事見邶風緑衣等篇。春秋傳曰：「莊姜美而無子，衛人爲之賦碩人。」即謂此詩。而其首章極稱其族類之貴，以見其爲正嫡小君，所宜親厚，而重歎莊公之昏惑也。手如柔荑徒奚反，膚如凝脂。領如蝤似修反蠐音齊，齒如瓠户故反犀，螓音秦首蛾我波反眉。巧笑倩七薦反兮，美目盼匹莧反，叶匹見反兮！賦也。茅之始生曰荑，言柔而白也。凝脂，脂寒而凝者，亦言白也。領，頸也。蝤蠐，木蠱之白而長者。瓠犀，瓠中之子，方正潔白，而比次整齊也。螓，如蟬而小，其額廣而方正。蛾，蠶蛾也，其眉細而長曲。倩，口輔之美也。盼，白黑分明也。此章言其容貌之美，猶前章之意也。碩人敖敖五刀反，説始鋭反于農郊叶音高。四牡有驕起橋反，叶音高，朱幩符云反鑣鑣表驕反，叶音褒，翟茀音弗以朝直遥反，叶直豪反。大夫夙退，無使君勞。賦也。敖敖，長貌。説，舍也。農郊，近郊也。四牡，車之四馬。驕，壯貌。幩，鑣飾也。鑣者，馬銜外鐵，人君以朱纏之也。鑣鑣，盛也。翟，翟車也，夫人以翟羽飾車。茀，蔽也。婦人之車，前後設蔽。夙，早也。玉藻曰：「君日出而視朝，退適路寢聽政。使人視大夫，大夫退，然後適小寢釋服。」此言莊姜自齊來嫁，舍止近郊，乘是車馬之盛，以入君之朝。國人樂得以爲莊公之配，故謂諸大夫朝於君者宜早退，無使君勞於政事，不得與夫人相親，而歎今之不然也。河水洋洋，北流活活古闊反，叶户劣反。施罛音孤濊濊呼活反，叶許月反，鱣陟連反鮪于軌反發發補末反，叶方月反。葭音加菼他覽反揭揭居謁反，庶姜孽孽魚竭反，庶士有朅欺列反。賦也。河在齊西衛東，北流入海。洋洋，盛大貌。活活，流貌。施，設也。罛，魚罟也。濊濊，罟入水聲也。鱣，魚似龍，黄色，鋭頭，口在頷下，背上腹下皆有甲，大者千餘斤。鮪，似鱣而小，色青黑。發發，盛貌。菼，薍也，亦謂之荻。揭揭，長也。庶姜，謂姪娣。孽孽，盛飾也。庶士，謂媵臣。朅，武貌。言齊地廣饒，而夫人之來，士女佼好，禮儀盛備如此。亦首章之意也。
「蠱」，元本、元十卷本、明正統本、明嘉靖本作「蟲」。
氓之蚩蚩尺之反，抱布貿莫豆反絲叶新齎反。匪來貿絲，來即我謀叶謨悲反。送子涉淇，至于頓丘叶祛奇反。匪我愆期，子無良媒叶謨悲反。將七羊反子無怒，秋以爲期。賦也。氓，民也，蓋男子而不知其誰何之稱也。蚩蚩，無知之貌，蓋怨而鄙之也。布，幣。貿，買也。貿絲，蓋初夏時也。頓丘，地名。愆，過也。將，願也，請也。此淫婦爲人所棄，而自叙其事，以道其悔恨之意也。夫既與之謀而不遂往，又責所無以難其事，再爲之約以堅其志，此其計亦狡矣。以御蚩蚩之氓，宜其有餘，而不免於見棄。蓋一失其身，人所賤惡。始雖以欲而迷，後必有時而悟。是以無往而不困耳。士君子立身一敗，而萬事瓦裂者，何以異此？可不戒哉！乘彼垝俱毁反垣音袁，以望復關叶圭員反。不見復關，泣涕漣漣音連。既見復關，載笑載言。爾卜爾筮，體無咎言。以爾車來，以我賄呼罪反遷。賦也。垝，毁。垣，牆也。復關，男子之所居也。不敢顯言其人，故託言之耳。龜曰卜，蓍曰筮。體，兆卦之體也。賄，財。遷，徙也。與之期矣，故及期而乘垝垣以望之。既見之矣，於是問其卜筮所得卦兆之體，若無凶咎之言，則以爾之車來迎，當以我之賄往遷也。桑之未落，其葉沃若。于音吁，下同嗟鳩兮，無食桑葚音甚，叶知林反。于嗟女兮，無與士耽叶持林反。士之耽兮，猶可説也。女之耽兮，不可説也。比而興也。沃若，潤澤貌。鳩，鶻鳩也，似山雀而小，短尾，青黑色，多聲。葚，桑實也。鳩食葚多，則致醉。耽，相樂也。説，解也。言桑之潤澤，以比己之容色光麗。然又念其不可恃此而從欲忘反，故遂戒鳩無食桑葚，以興下句戒女無與士耽也。士猶可説，而女不可説者，婦人被棄之後深自愧悔之辭。主言婦人無外事，唯以貞信爲節，一失其正，則餘無可觀爾。不可便謂士之耽惑實無所妨也。桑之落矣，其黄而隕叶于貧反。自我徂爾，三歲食貧。淇水湯湯音傷，漸子廉反車帷裳。女也不爽叶師莊反，士貳其行下孟反，叶户郎反。士也罔極，二三其德。比也。隕，落。徂，往也。湯湯，水盛貌。漸，漬也。帷裳，車飾，亦名童容，婦人之車則有之。爽，差。極，至也。言桑之黄落，以比己之容色凋謝。遂言自我往之爾家，而值爾之貧，於是見棄，復乘車而度水以歸。復自言其過不在此，而在彼也。三歲爲婦，靡室勞矣。夙興夜寐，靡有朝叶直豪反矣。言既遂矣，至于暴矣。兄弟不知，咥許意反其笑叶音燥矣。静言思之，躬自悼矣。賦也。靡，不。夙，早。興，起也。咥，笑貌。言我三歲爲婦，盡心竭力，不以室家之務爲勞。早起夜卧，無有朝旦之暇。與爾始相謀約之言既遂，而爾遽以暴戾加我。兄弟見我之歸，不知其然，但咥然其笑而已。蓋淫奔從人，不爲兄弟所齒。故其見棄而歸，亦不爲兄弟所恤，理固有必然者，亦何所歸咎哉？但自痛悼而已。及爾偕老，老使我怨。淇則有岸叶魚戰反，隰則有泮音畔，叶匹見反。緫角之宴，言笑晏晏叶伊佃反。信誓旦旦叶得絹反，不思其反叶孚絢反。反是不思叶新齎反，亦已焉哉叶將黎反！賦而興也。及，與也。泮，涯也，高下之判也。緫角，女子未許嫁則未笄，但結髮爲飾也。晏晏，和柔也。旦旦，明也。言我與女本期偕老，不知老而見棄如此，徒使我怨也。淇則有岸矣，隰則有泮矣，而我緫角之時，與爾宴樂言笑，成此信誓，曾不思其反復以至於此也。此則興也。既不思其反復而至此矣，則亦如之何哉？亦已而已矣。傳曰：「思其終也，思其復也。」思其反之謂也。
籊籊他歷反竹竿，以釣於淇。豈不爾思？遠莫致之。賦也。籊籊，長而殺也。竹，衛物。淇，衛地也。衛女嫁於諸侯，思歸寧而不可得，故作此詩。言思以竹竿釣于淇水，而遠不可至也。泉源在左，淇水在右叶羽軌反。女子有行，遠于萬反兄弟父母叶滿彼反。賦也。泉源，即百泉也，在衛之西北，而東南流入淇，故曰「在左」。淇在衛之西南，而東流與泉源合，故曰「在右」。思二水之在衛，而自歎其不如也。淇水在右，泉源在左。巧笑之瑳七可反，佩玉之儺乃可反。賦也。瑳，鮮白色。笑而見齒，其色瑳然，猶所謂粲然，皆笑也。儺，行有度也。承上章，言二水在衛，而自恨其不得笑語遊戲於其閒也。淇水滺滺音由，檜楫松舟。駕言出遊，以寫我憂。賦也。滺滺，流貌。檜，木名，似柏。楫，所以行舟也。與泉水之卒章同意。
芄音丸蘭之支，童子佩觿許規反。雖則佩觿，能不我知。容兮遂兮，垂帶悸其季反兮。興也。芄蘭，草，一名蘿摩，蔓生，斷之有白汁，可啖。支、枝同。觿，錐也，以象骨爲之，所以解結，成人之佩，非童子之飾也。知，猶智也。言其才能不足以知於我也。容、遂，舒緩放肆之貌。悸，帶下垂之貌。芄蘭之葉，童子佩韘失涉反。雖則佩韘，能不我甲叶古協反。容兮遂兮，垂帶悸兮。興也。韘，決也，以象骨爲之，著右手大指，所以鈎弦闓體。鄭氏曰：沓也，即大射所謂「朱極三」是也，以朱韋爲之，用以彄沓右手食指、將指、無名指也。甲，長也，言其才能不足以長於我也。
誰謂河廣？一葦韋鬼反杭户郎反之。誰謂宋遠？跂丘豉反予望叶武方反之。賦也。葦，蒹葭之屬。杭，度也。衛在河北，宋在河南。宣姜之女爲宋桓公夫人，生襄公而出歸于衛。襄公即位，夫人思之，而義不可往。蓋嗣君承父之重，與祖爲體。母出，與廟絶，不可以私反，故作此詩。言誰謂河廣乎？但以一葦加之，則可以渡矣。誰謂宋國遠乎？但一跂足而望，則可以見矣。明非宋遠而不可至也，乃義不可而不得往耳。誰謂河廣？曾不容刀。誰謂宋遠？曾不崇朝。賦也。小船曰刀。不容刀，言小也。崇，終也。行不終朝而至，言近也。
河廣二章，章四句。范氏曰：「夫人之不往，義也。天下豈有無母之人歟？有千乘之國，而不得養其母，則人之不幸也。爲襄公者，將若之何？生則致其孝，没則盡其禮而已。衛有婦人之詩，自共姜至於襄公之母，六人焉，皆止於禮義，而不敢過也。夫以衛之政教淫僻，風俗傷敗，然而女子乃有知禮而畏義如此者，則以先王之化猶有存焉故也。」
伯兮朅丘列反兮，邦之桀兮。伯也執殳市朱反，爲于僞反王前驅。賦也。伯，婦人目其夫之字也。朅，武貌。桀，才過人也。殳，長丈二而無刃。婦人以夫久從征役，而作是詩。言其君子之才之美如是，今方執殳，而爲王前驅也。自伯之東，首如飛蓬。豈無膏沐？誰適都歷反爲容！賦也。蓬，草名，其華似柳絮，聚而飛，如亂髮也。膏，所以澤髮者。沐，滌首去垢也。適，主也。言我髮亂如此，非無膏沐可以爲容。所以不爲者，君子行役，無所主而爲之故也。傳曰：女爲説己容。其雨其雨，杲杲古老反出日。願言思伯，甘心首疾。比也。其者，冀其將然之辭。冀其將雨，而杲然日出，以比望其君子之歸，而不歸也。是以不堪憂思之苦，而寧甘心於首疾也。焉於虔反得諼況袁反草，言樹之背音佩。願言思伯，使我心痗呼内反。賦也。諼，忘也。諼草，合歡，食之令人忘憂者。背，北堂也。痗，病也。言焉得忘憂之草，樹之於北堂，以忘吾憂乎？然終不忍忘也。是以寧不求此草，而但願言思伯，雖至於心痗，而不辭爾。心痗則其病益深，非特首疾而已也。
伯兮四章，章四句。范氏曰：「居而相離則思，期而不至則憂，此人之情也。文王之遣戍役，周公之勞歸士，皆叙其室家之情、男女之思以閔之，故其民悦而忘死。聖人能通天下之志，是以能成天下之務。兵者，毒民於死者也，孤人之子，寡人之妻，傷天地之和，召水旱之災，故聖王重之。如不得已而行，則告以歸期，念其勤勞，哀傷慘怛，不啻在己。是以治世之詩，則言其君上閔恤之情；亂世之詩，則録其室家怨思之苦，以爲人情不出乎此也。」
「似」，元本、元十卷本、明正統本、明嘉靖本作「如」。
有狐綏綏，在彼淇梁。心之憂矣，之子無裳。比也。狐者，妖媚之獸。綏綏，獨行求匹之貌。石絶水曰梁。在梁，則可以裳矣。國亂民散，喪其妃耦。有寡婦見鰥夫而欲嫁之，故託言有狐獨行，而憂其無裳也。有狐綏綏，在彼淇厲。心之憂矣，之子無帶叶丁計反。比也。厲，深水可厲處也。帶，所以申束衣也。在厲，則可以帶矣。有狐綏綏，在彼淇側。心之憂矣，之子無服叶蒲北反。比也。濟乎水，則可以服矣。
投我以木瓜叶攻乎反，報之以瓊琚音居。匪報也，永以爲好呼報反也。比也。木瓜，楙木也，實如小瓜，酢可食。瓊，玉之美者。琚，佩玉名。言人有贈我以微物，我當報之以重寶。而猶未足以爲報也，但欲其長以爲好而不忘耳。疑亦男女相贈答之詞，如静女之類。投我以木桃，報之以瓊瑶。匪報也，永以爲好也。比也。瑶，美玉也。投我以木李，報之以瓊玖音久，叶舉里反。匪報也，永以爲好也。比也。玖，亦玉名也。
衛國十篇，三十四章，二百三句。張子曰：「衛國地濱大河，其地土薄，故其人氣輕浮；其地平下，故其人質柔弱；其地肥饒，不費耕耨，故其人心怠惰。其人情性如此，則其聲音亦淫靡。故聞其樂，使人懈慢而有邪僻之心也。」鄭詩放此。
王一之六王，謂周東都洛邑王城畿内方六百里之地，在禹貢豫州，太華、外方之閒。北得河陽，漸冀州之南也。周室之初，文王居豐，武王居鎬。至成王時，周公始營洛邑，爲時會諸侯之所。以其土中，四方來者道里均故也。自是謂豐鎬爲西都，而洛邑爲東都。至幽王嬖褒姒，生伯服，廢申后及太子宜臼，宜臼奔申。申侯怒，與犬戎攻宗周，弑幽王于戲。晉文侯、鄭武公迎宜臼于申而立之，是爲平王。徙居東都王城。於是王室遂卑，與諸侯無異，故其詩不爲雅而爲風。然其王號未替也，故不曰周，而曰王。其地則今河南府及懷、孟等州是也。
「之」，原闕，據南圖宋本、宋刊明印本、元本、元十卷本、明正統本、明嘉靖本補。
彼黍離離，彼稷之苗。行邁靡靡，中心摇摇。知我者，謂我心憂。不知我者，謂我何求。悠悠蒼天叶鐵因反，下同，此何人哉！賦而興也。黍，穀名，苗似蘆，高丈餘，穗黑色，實圓重。離離，垂貌。稷，亦穀也，一名穄，似黍而小，或曰粟也。邁，行也。靡靡，猶遲遲也。摇摇，無所定也。悠悠，遠意。蒼天者，據遠而視之，蒼蒼然也。周既東遷，大夫行役至于宗周，過故宗廟宫室，盡爲禾黍。閔周室之顛覆，徬徨不忍去，故賦其所見黍之離離，與稷之苗，以興行之靡靡，心之摇摇。既歎時人莫識己意，又傷所以致此者，果何人哉？追怨之深也。彼黍離離，彼稷之穗音遂。行邁靡靡，中心如醉。知我者，謂我心憂。不知我者，謂我何求。悠悠蒼天，此何人哉！賦而興也。穗，秀也。稷穗下垂，如心之醉，故以起興。彼黍離離，彼稷之實。行邁靡靡，中心如噎於結反，叶於悉反。知我者，謂我心憂。不知我者，謂我何求。悠悠蒼天，此何人哉！賦而興也。噎，憂深不能喘息，如噎之然。稷之實，猶心之噎，故以起興。
黍離三章，章十句。元城劉氏曰：「常人之情，於憂樂之事，初遇之則其心變焉，次遇之則其變少衰，三遇之則其心如常矣。至於君子忠厚之情則不然。其行役往來，固非一見也。初見稷之苗矣，又見稷之穗矣，又見稷之實矣，而所感之心終始如一，不少變而愈深，此則詩人之意也。」
君子陽陽，左執簧音黄，右招我由房。其樂音洛只音止且子徐反。賦也。陽陽，得志之貌。簧，笙、竽管中金葉也。蓋笙、竽皆以竹管植於匏中，而竅其管底之側，以薄金葉障之，吹則鼓之而出聲，所謂簧也。故笙、竽皆謂之簧。笙十三簧，或十九簧。竽三十六簧也。由，從也。房，東房也。只且，語助聲。此詩疑亦前篇婦人所作。蓋其夫既歸，不以行役爲勞，而安於貧賤以自樂。其家人又識其意，而深歎美之。皆可謂賢矣。豈非先王之澤哉！或曰，序説亦通。宜更詳之。君子陶陶，左執翿徒刀反，右招我由敖五刀反。其樂只且！賦也。陶陶，和樂之貌。翿，舞者所持羽旄之屬。敖，舞位也。
「徐」，元本、元十卷本、明正統本、明嘉靖本作「餘」。
揚之水，不流束薪。彼其音記之子，不與我戍申。懷叶胡威反，下同哉懷哉，曷月予還音旋，下同歸哉？興也。揚，悠揚也，水緩流之貌。彼其之子，戍人指其室家而言也。戍，屯兵以守也。申，姜姓之國，平王之母家也，在今鄧州信陽軍之境。懷，思。曷，何也。平王以申國近楚，數被侵伐，故遣畿内之民戍之。而戍者怨思，作此詩也。興取「之」、「不」二字，如小星之例。揚之水，不流束楚。彼其之子，不與我戍甫。懷哉懷哉，曷月予還歸哉？興也。楚，木也。甫，即吕也，亦姜姓。書「吕刑」，禮記作「甫刑」。而孔氏以爲吕侯「後爲甫侯」是也。當時蓋以申故而并戍之。今未知其國之所在，計亦不遠於申、許也。揚之水，不流束蒲叶滂古反。彼其之子，不與我戍許。懷哉懷哉，曷月予還歸哉？興也。蒲，蒲柳。春秋傳云：「董澤之蒲。」杜氏云「蒲，楊柳，可以爲箭」者是也。許，國名，亦姜姓，今潁昌府許昌縣是也。
揚之水三章，章六句。申侯與犬戎攻宗周而弑幽王，則申侯者，王法必誅不赦之賊，而平王與其臣庶不共戴天之讎也。今平王知有母而不知有父，知其立己爲有德，而不知其弑父爲可怨，至使復讎討賊之師，反爲報施酬恩之舉，則其忘親逆理，而得罪於天已甚矣。又況先王之制，諸侯有故，則方伯連帥以諸侯之師討之；王室有故，則方伯連帥以諸侯之師救之。天子鄉遂之民，供貢賦、衛王室而已。今平王不能行其威令於天下，無以保其母家，乃勞天子之民遠爲諸侯戍守。故周人之戍申者，又以非其職而怨思焉。則其衰懦微弱而得罪於民，又可見矣。嗚呼，「詩亡而後春秋作」，其不以此也哉！
「嗚呼詩亡而後春秋作其不以此也哉」，此十五字原闕，據元本、元十卷本、明正統本、明嘉靖本補。
中谷有蓷吐雷反，暵呼但反其乾矣。有女仳匹指反離，嘅口愛反其嘆土丹反矣。嘅其嘆矣，遇人之艱難矣！興也。蓷，鵻也，葉似萑，方莖，白華，華生節閒，即今益母草也。暵，燥。仳，别也。嘅，歎聲。艱難，窮厄也。凶年饑饉，室家相棄，婦人覽物起興，而自述其悲歎之詞也。中谷有蓷，暵其脩叶先竹反矣。有女仳離，條其歗叶息六反矣。條其歗矣，遇人之不淑矣！興也。脩，長也，或曰乾也，如脯之謂脩也。條，條然歗貌。歗，蹙口出聲也。悲恨之深，不止於嘆矣。淑，善也。古者謂死喪饑饉，皆曰不淑。蓋以吉慶爲善事，凶禍爲不善事，雖今人語猶然也。曾氏曰：「凶年而遽相棄背，蓋衰薄之甚者，而詩人乃曰『遇斯人之艱難』，『遇斯人之不淑』，而無怨懟過甚之辭焉，厚之至也。」中谷有蓷，暵其濕矣。有女仳離，啜張劣反其泣矣。啜其泣矣，何嗟及矣！興也。暵濕者，旱甚，則草之生於濕者亦不免也。啜，泣貌。何嗟及矣，言事已至此，末如之何，窮之甚也。
中谷有蓷三章，章六句。范氏曰：「世治則室家相保者，上之所養也。世亂則室家相棄者，上之所殘也。其使之也勤，其取之也厚，則夫婦日以衰薄，而凶年不免於離散矣。伊尹曰：『匹夫匹婦不獲自盡，民主罔與成厥功。』故讀詩者，於一物失所，而知王政之惡；一女見棄，而知人民之困。周之政荒民散，而將無以爲國，於此亦可見矣。」
「先」，元本、元十卷本、明正統本、明嘉靖本作「式」。
有兔爰爰，雉離于羅。我生之初，尚無爲叶吾禾反。我生之後，逢此百罹叶良何反。尚寐無吪！比也。兔性陰狡。爰爰，緩意。雉性耿介。離，麗。羅，網。尚，猶。罹，憂也。尚，庶幾也。吪，動也。周室衰微，諸侯背叛，君子不樂其生，而作此詩。言張羅本以取兔，今兔狡得脱，而雉以耿介，反離于羅。以比小人致亂，而以巧計幸免；君子無辜，而以忠直受禍也。爲此詩者，蓋猶及見西周之盛。故曰：方我生之初，天下尚無事。及我生之後，而逢時之多難如此。然既無如之何，則但庶幾寐而不動以死耳。或曰：興也。以兔爰興無爲，以雉離興百罹也。下章放此。有兔爰爰，雉離于罦音孚，叶步廟反。我生之初，尚無造。我生之後，逢此百憂叶一笑反。尚寐無覺居孝反，叶居笑反！比也。罦，覆車也，可以掩兔。造，亦爲也。覺，寤也。有兔爰爰，雉離于罿昌鍾反。我生之初，尚無庸。我生之後，逢此百凶。尚寐無聦！比也。罿，罬也，即罦也。或曰：施羅於車上也。庸，用。聦，聞也。無所聞，則亦死耳。
緜緜葛藟力軌反，在河之滸呼五反。終遠于萬反兄弟，謂他人父叶夫矩反。謂他人父，亦莫我顧叶公五反。興也。緜緜，長而不絶之貌。岸上曰滸。世衰民散，有去其鄉里家族而流離失所者，作此詩以自歎。言緜緜葛藟，則在河之滸矣。今乃終遠兄弟，而謂他人爲己父。己雖謂彼爲父，而彼亦不我顧，則其窮也甚矣。緜緜葛藟，在河之涘音俟，叶矣、始二音。終遠兄弟，謂他人母叶滿彼反。謂他人母，亦莫我有叶羽已反。興也。水涯曰涘。謂他人父者，其妻則母也。有，識有也。春秋傳曰：「不有寡君。」緜緜葛藟，在河之漘順春反。終遠兄弟，謂他人昆叶古匀反。謂他人昆，亦莫我聞叶微匀反。興也。夷上洒下曰漘，漘之爲言脣也。昆，兄也。聞，相聞也。
「叶」字，元本、元十卷本、明正統本、明嘉靖本無。
「公」，元本、元十卷本、明正統本、明嘉靖本作「果」。
「緜緜」，原作「綿綿」，據詩經正文及元本、元十卷本、明正統本、明嘉靖本改。
「萩」，元本、元十卷本、明正統本、明嘉靖本、八卷本等訛作「荻」。清代史榮風雅遺音云：「荻非蕭類，亦安得有香氣，此必『萩』字之訛。今爾雅釋草並相沿爲『荻』，惟釋文是『萩』字，可考。」史榮未見宋本，然推論正確。阮校亦謂「萩」是「荻」非。
大車檻檻，毳尺鋭反衣如菼吐敢反。豈不爾思？畏子不敢。賦也。大車，大夫車。檻檻，車行聲也。毳衣，天子大夫之服。菼，蘆之始生也。毳衣之屬，衣繪而裳繡，五色皆備，其青者如菼。爾，淫奔者相命之辭也。子，大夫也。不敢，不敢奔也。周衰，大夫猶有能以刑政治其私邑者，故淫奔者畏而歌之如此。然其去二南之化則遠矣。此可以觀世變也。大車啍啍他敦反，毳衣如璊音門。豈不爾思？畏子不奔。賦也。啍啍，重遲之貌。璊，玉赤色。五色備，則有赤。穀則異室，死則同穴叶户橘反。謂予不信，有如皦古了反日！賦也。穀，生。穴，壙。皦，白也。民之欲相奔者，畏其大夫，自以終身不得如其志也，故曰：生不得相奔以同室，庶幾死得合葬以同穴而已。「謂予不信，有如皦日」，約誓之辭也。
丘中有麻，彼留子嗟。彼留子嗟，將七羊反其來施施叶時遮反。賦也。麻，穀名，子可食，皮可績爲布者。子嗟，男子之字也。將，願也。施施，喜悦之意。婦人望其所與私者而不來，故疑丘中有麻之處，復有與之私而留之者，今安得其施施然而來乎？丘中有麥，彼留子國。彼留子國，將其來食。賦也。子國，亦男子字也。來食，就我而食也。丘中有李，彼留之子叶奨履反。彼留之子，貽我佩玖叶舉里反。賦也。之子，併指前二人也。貽我佩玖，冀其有以贈己也。
鄭一之七鄭，邑名，本在西都畿内咸林之地。宣王以封其弟友爲采地。後爲幽王司徒，而死於犬戎之難，是爲桓公。其子武公掘突，定平王於東都，亦爲司徒，又得虢、檜之地。乃徙其封，而施舊號於新邑，是爲新鄭。咸林在今華州鄭縣，新鄭即今之鄭州是也。其封域山川，詳見檜風。
緇衣之宜兮，敝予又改爲兮。適子之館叶古玩反兮，還予授子之粲兮。賦也。緇，黑色。緇衣，卿大夫居私朝之服也。宜，稱。改，更。適，之。館，舍。粲，餐也。或曰：粲，粟之精鑿者。舊説鄭桓公、武公相繼爲周司徒，善於其職。周人愛之，故作是詩。言子之服緇衣也甚宜，敝則我將爲子更爲之。且將適子之館，既還而又授子以粲。言好之無已也。緇衣之好兮，敝予又改造叶在早反兮。適子之館兮，還予授子之粲兮。賦也。好，猶宜也。緇衣之蓆叶祥籥反兮，敝予又改作兮。適子之館兮，還予授子之粲兮。賦也。蓆，大也。程子曰：「蓆有安舒之義。服稱其德，則安舒也。」
緇衣三章，章四句。記曰：「好賢如緇衣。」又曰：「於緇衣見好賢之至。」
「於緇衣見好賢之至」不見於今本禮記，而出於孔叢子記義，作：「於緇衣見好賢之心至也。」
將七羊反仲子兮，無踰我里，無折之舌反我樹杞。豈敢愛之？畏我父母叶滿彼反。仲可懷叶胡威反，下同也，父母之言，亦可畏叶於非反也。賦也。將，請也。仲子，男子之字也。我，女子自我也。里，二十五家所居也。杞，柳屬也，生水傍，樹如柳，葉粗而白，色理微赤。蓋里之地域溝樹也。莆田鄭氏曰：「此淫奔者之辭。」將仲子兮，無踰我墻，無折我樹桑。豈敢愛之？畏我諸兄叶虚王反。仲可懷也，諸兄之言，亦可畏也。賦也。墻，垣也。古者樹墻下以桑。將仲子兮，無踰我園，無折我樹檀叶徒沿反。豈敢愛之？畏人之多言。仲可懷也，人之多言，亦可畏也。賦也。園者，圃之藩，其内可種木也。檀，皮青滑澤，材彊韌，可爲車。
「王」，元本、元十卷本、明正統本、明嘉靖本作「陽」。
叔于田叶地因反，巷無居人。豈無居人？不如叔也，洵美且仁。賦也。叔，莊公弟共叔段也，事見春秋。田，取禽也。巷，里塗也。洵，信。美，好也。仁，愛人也。段不義而得衆，國人愛之，故作此詩。言叔出而田，則所居之巷若無居人矣。非實無居人也，雖有而不如叔之美且仁，是以若無人耳。或疑此亦民閒男女相説之詞也。叔于狩叶始九反，巷無飲酒。豈無飲酒？不如叔也，洵美且好叶許厚反。賦也。冬獵曰狩。叔適野叶上與反，巷無服馬叶滿補反。豈無服馬？不如叔也，洵美且武。賦也。適，之也。郊外曰野。服，乘也。
叔于田，乘乘下繩證反馬叶滿補反。執轡如組音祖，兩驂如舞。叔在藪素口反，叶素苦反，火烈具舉。襢音但裼素歷反暴虎，獻於公所。將七羊反叔無狃女九反，叶女古反，戒其傷女音汝。賦也。叔，亦段也。車衡外兩馬曰驂。如舞，謂諧和中節。皆言御之善也。藪，澤也。火，焚而射也。烈，熾盛貌。具，俱也。襢裼，肉袒也。暴，空手搏獸也。公，莊公也。狃，習也。國人戒之曰：請叔無習此事，恐其或傷女也。蓋叔多材好勇，而鄭人愛之如此。叔于田，乘乘黄。兩服上襄，兩驂鴈行户郎反。叔在藪，火烈具揚。叔善射忌音記，又良御叶魚駕反忌。抑磬苦定反控口貢反忌，抑縱送忌。賦也。乘黄，四馬皆黄也。衡下夾轅兩馬曰服。襄，駕也。馬之上者爲上駕，猶言上駟也。鴈行者，驂少次服後，如鴈行也。揚，起也。忌、抑，皆語助辭。騁馬曰磬，止馬曰控。舍拔曰縱，覆簫曰送。叔于田，乘乘鴇音保，叶補苟反。兩服齊首，兩驂如手。叔在藪，火烈具阜符有反。叔馬慢叶黄半反忌，叔發罕叶虚旰反忌。抑釋掤音冰忌，抑鬯敕亮反弓叶姑弘反忌。賦也。驪白雜毛曰鴇，今所謂烏驄也。齊首、如手，兩服並首在前，而兩驂在旁，稍次其後，如人之兩手也。阜，盛。慢，遲也。發，發矢也。罕，希。釋，解也。掤，矢筩蓋，春秋傳作「冰」。鬯，弓囊也，與韔同。言其田事將畢，而從容整暇如此，亦喜其無傷之詞也。
大叔于田三章，章十句。陸氏曰：「首章作『大叔于田』者誤。」蘇氏曰：「二詩皆曰『叔于田』，故加『大』以别之。不知者乃以段有『大叔』之號，而讀曰泰，又加『大』于首章，失之矣。」
清人在彭叶普郎反，駟介旁旁補彭反，叶補岡反。二矛重直龍反英叶於良反，河上乎翶翔。賦也。清，邑名。清人，清邑之人也。彭，河上地名。駟介，四馬而被甲也。旁旁，馳驅不息之貌。二矛，酋矛、夷矛也。英，以朱羽爲矛飾也。酋矛長二丈，夷矛長二丈四尺，並建於車上，則其英重累而見。翶翔，遊戲之貌。鄭文公惡高克，使將清邑之兵禦狄于河上，久而不召，師散而歸，鄭人爲之賦此詩。言其師出之久，無事而不得歸，但相與遊戲如此，其勢必至於潰敗而後已爾。清人在消，駟介麃麃表驕反。二矛重喬，河上乎逍遥。賦也。消，亦河上地名。麃麃，武貌。矛之上句曰喬，所以懸英也。英弊而盡，所存者喬而已。清人在軸叶音胄，駟介陶陶徒報反，叶徒候反。左旋右抽叶敕救反，中軍作好呼報反，叶許候反。賦也。軸，亦河上地名。陶陶，樂而自適之貌。左，謂御，在將車之左，執轡而御馬者也。旋，還車也。右，謂勇力之士，在將車之右，執兵以擊刺者也。抽，拔刃也。中軍，謂將，在鼓下，居車之中，即高克也。好，謂容好。東萊吕氏曰：「言師久而不歸，無所聊賴，姑遊戲以自樂，必潰之勢也。不言已潰，而言將潰，其詞深，其情危矣。」
清人三章，章四句。事見春秋。胡氏曰：「人君擅一國之名寵，生殺予奪，惟我所制爾。使高克不臣之罪已著，按而誅之可也；情狀未明，黜而退之可也；愛惜其才，以禮馭之，亦可也。烏可假以兵權，委諸竟上，坐視其離散，而莫之恤乎？」春秋書曰：「鄭棄其師。」其責之深矣。
遵大路兮，摻所覽反執子之袪叶起據反兮。無我惡烏路反兮，不寁帀坎反故也。賦也。遵，循。摻，擥。袪，袂。寁，速。故，舊也。淫婦爲人所棄，故於其去也，擥其袪而留之曰：子無惡我而不留，故舊不可以遽絶也。宋玉賦有「遵大路兮攬子袪」之句，亦男女相説之詞也。遵大路兮，摻執子之手兮。無我魗市由反，叶齒九反兮，不寁好叶許口反也。賦也。魗，與醜同。欲其不以己爲醜而棄之也。好，情好也。
女曰雞鳴，士曰昧旦。子興視夜，明星有爛。將翶將翔，弋鳬音符與鴈。賦也。昧，晦。旦，明也。昧旦，天欲旦，晦明未辯之際也。明星，啓明之星，先日而出者也。弋，繳射，謂以生絲繫矢而射也。鳬，水鳥，如鴨，青色，背上有文。此詩人述賢夫婦相警戒之詞。言女曰雞鳴，以警其夫。而士曰昧旦，則不止於雞鳴矣。婦人又語其夫曰：若是，則子可以起而視夜之如何。意者明星已出而爛然，則當翶翔而往，弋取鳬鴈而歸矣。其相與警戒之言如此，則不留於宴昵之私，可知矣。弋言加叶居之、居何二反之，與子宜叶魚奇、魚何二反之。宜言飲酒，與子偕老叶魯吼反。琴瑟在御，莫不静好叶許厚反。賦也。加，中也。史記所謂「以弱弓微繳加諸鳬鴈之上」是也。宜，和其所宜也。内則所謂「鴈宜麥」之屬是也。射者，男子之事；而中饋，婦人之職。故婦謂其夫：既得鳬鴈以歸，則我當爲子和其滋味之所宜，以之飲酒相樂，期於偕老。而琴瑟之在御者，亦莫不安静而和好。其和樂而不淫，可見矣。知子之來叶六直反之，雜佩以贈叶音則之。知子之順之，雜佩以問之。知子之好呼報反之，雜佩以報之。賦也。來之，致其來者，如所謂「修文德以來之」。雜佩者，左右佩玉也。上横曰珩，下繫三組，貫以蠙珠。中組之半，貫一大珠，曰瑀；末懸一玉，兩端皆鋭，曰衝牙。兩旁組半，各懸一玉，長博而方，曰琚；其末各懸一玉，如半璧而内向，曰璜。又以兩組貫珠，上繫珩兩端，下交貫於瑀，而下繫於兩璜。行則衝牙觸璜，而有聲也。吕氏曰：「非獨玉也。觽燧箴管，凡可佩者皆是也。」贈，送。順，愛。問，遺也。婦又語其夫曰：我苟知子之所致而來，及所親愛者，則將解此雜佩，以送遺報答之。蓋不唯治其門内之職，又欲其君子親賢友善，結其驩心，而無所愛於服飾之玩也。
有女同車，顔如舜華叶芳無反。將翺將翔，佩玉瓊琚。彼美孟姜，洵美且都。賦也。舜，木槿也，樹如李，其華朝生暮落。孟，字。姜，姓。洵，信。都，閑雅也。此疑亦淫奔之詩。言所與同車之女，其美如此，而又歎之曰：彼美色之孟姜，信美矣，而又都也。有女同行叶户郎反，顔如舜英叶於良反。將翶將翔，佩玉將將七羊反。彼美孟姜，德音不忘。賦也。英，猶華也。將將，聲也。德音不忘，言其賢也。
山有扶蘇，隰有荷華叶芳無反。不見子都，乃見狂且子餘反。興也。扶蘇，扶胥，小木也。荷華，扶渠也。子都，男子之美者也。狂，狂人也。且，辭也。淫女戲其所私者曰：山則有扶蘇矣，隰則有荷華矣。今乃不見子都，而見此狂人，何哉？山有橋松，隰有游龍。不見子充，乃見狡童。興也。上竦無枝曰橋，亦作喬。游，枝葉放縱也。龍，紅草也，一名馬蓼，葉大而色白，生水澤中，高丈餘。子充，猶子都也。狡童，狡獪之小兒也。
子惠思我，褰裳涉溱側巾反。子不我思，豈無他人？狂童之狂也且子餘反！賦也。惠，愛也。溱，鄭水名。狂童，猶狂且狡童也。且，語辭也。淫女語其所私者曰：子惠然而思我，則將褰裳而涉溱以從子。子不我思，則豈無他人之可從，而必於子哉！「狂童之狂也且」，亦謔之之辭。子惠思我，褰裳涉洧叶于己反。子不我思，豈無他士鉏里反？狂童之狂也且！賦也。洧，亦鄭水名。士，未娶者之稱。
揚之水，不流束楚。終鮮息淺反兄弟，維予與女女、汝同。無信人之言，人實迋居望反女。興也。兄弟，婚姻之稱，禮所謂「不得嗣爲兄弟」是也。予、女，男女自相謂也。人，它人也。迋，與誑同。淫者相謂，言揚之水，則不流束楚矣。終鮮兄弟，則維予與女矣。豈可以它人離閒之言而疑之哉？彼人之言，特誑女耳。揚之水，不流束薪。終鮮兄弟，維予二人。無信人之言，人實不信叶斯人反。興也。
溱與洧，方涣涣叶于元反兮。士與女，方秉蕑古顔反，叶古賢反兮。女曰「觀乎？」士曰「既且子餘反。」「且往觀乎？洧之外，洵訏況于反且樂音洛。」維士與女，伊其相謔，贈之以勺藥。賦而興也。涣涣，春水盛貌。蓋冰解而水散之時也。蕑，蘭也，其莖葉似澤蘭，廣而長節，節中赤，高四五尺。且，語辭。洵，信。訏，大也。勺藥，亦香草也，三月開華，芳色可愛。鄭國之俗，三月上巳之辰，采蘭水上，以祓除不祥。故其女問於士曰：盍往觀乎？士曰：吾既往矣。女復要之曰：且往觀乎？蓋洧水之外，其地信寬大而可樂也。於是士女相與戲謔，且以勺藥相贈，而結恩情之厚也。此詩淫奔者自叙之詞。溱與洧，瀏音留其清矣。士與女，殷其盈矣。女曰「觀乎？」士曰「既且。」「且往觀乎？洧之外，洵訏且樂。」維士與女，伊其將謔，贈之以勺藥。賦而興也。瀏，深貌。殷，衆也。將，當作「相」，聲之誤也。
鄭國二十一篇，五十三章，二百八十三句。鄭、衛之樂，皆爲淫聲。然以詩考之，衛詩三十有九，而淫奔之詩才四之一。鄭詩二十有一，而淫奔之詩已不翅七之五。衛猶爲男悦女之詞，而鄭皆爲女惑男之語。衛人猶多刺譏懲創之意，而鄭人幾於蕩然無復羞愧悔悟之萌。是則鄭聲之淫，有甚於衛矣。故夫子論爲邦，獨以鄭聲爲戒，而不及衛，蓋舉重而言，固自有次第也。詩可以觀，豈不信哉！
齊一之八齊，國名。本少昊時爽鳩氏所居之地，在禹貢爲青州之域，周武王以封太公望。東至于海，西至于河，南至于穆陵，北至于無棣。太公，姜姓，本四岳之後，既封於齊，通工商之業，便魚鹽之利，民多歸之，故爲大國。今青、齊、淄、濰、德、棣等州，是其地也。
子之還音旋兮，遭我乎峱乃刀反之閒叶居賢反兮。並驅從兩肩兮，揖我謂我儇許全反兮。賦也。還，便捷之貌。峱，山名也。從，逐也。獸三歲曰肩。儇，利也。獵者交錯於道路，且以便捷輕利相稱譽如此，而不自知其非也。則其俗之不美可見，而其來亦必有所自矣。子之茂叶莫口反兮，遭我乎峱之道叶徒厚反兮。並驅從兩牡兮，揖我謂我好叶許厚反兮。賦也。茂，美也。子之昌兮，遭我乎峱之陽兮。並驅從兩狼兮，揖我謂我臧兮。賦也。昌，盛也。山南曰陽。狼，似犬，鋭頭，白頰，高前廣後。臧，善也。
俟我於著直據反，叶直居反乎而，充耳以素叶孫租反乎而，尚之以瓊華叶芳無反乎而。賦也。俟，待也。我，嫁者自謂也。著，門屏之閒也。充耳，以纊懸瑱，所謂紞也。尚，加也。瓊華，美石似玉者，即所以爲瑱也。東萊吕氏曰：「昏禮，壻往婦家親迎，既奠鴈，御輪而先歸，俟于門外。婦至，則揖以入。時齊俗不親迎，故女至壻門，始見其俟己也。」俟我於庭乎而，充耳以青乎而，尚之以瓊瑩音榮乎而。賦也。庭，在大門之内，寢門之外。瓊瑩，亦美石似玉者。吕氏曰：「此昏禮所謂壻道婦，『及寢門，揖入』之時也。」俟我於堂乎而，充耳以黄乎而，尚之以瓊英叶於良反乎而。賦也。瓊英，亦美石似玉者。吕氏曰：「升階而後至堂，此昏禮所謂『升自西階』之時也。」
「謂」上之「所」，「時」上之「之」，二字原闕，據元本、元十卷本、明正統本、明嘉靖本補。
「叶」，原闕，據元本、元十卷本、明正統本、明嘉靖本補。
「辰」，元本、元十卷本、明正統本、明嘉靖本作「晨」。下同。毛詩正義作「辰」，阮校云：「各本皆同，案考文古本『辰』作『晨』，誤也。」
南山崔崔子雖反，雄狐綏綏。魯道有蕩，齊子由歸。既曰歸止，曷又懷叶胡威反止？比也。南山，齊南山也。崔崔，高大貌。狐，邪媚之獸。綏綏，求匹之貌。魯道，適魯之道也。蕩，平易也。齊子，襄公之妹、魯桓公夫人文姜，襄公通焉者也。由，從也。婦人謂嫁曰歸。懷，思也。止，語辭。言南山有狐，以比襄公居高位而行邪行。且文姜既從此道歸乎魯矣，襄公何爲而復思之乎？葛屨五兩如字，又音亮，冠緌如誰反雙叶所終反止。魯道有蕩，齊子庸止。既曰庸止，曷又從止？比也。兩，二屨也。緌，冠上飾也。屨必兩，緌必雙，物各有偶，不可亂也。庸，用也，用此道以嫁于魯也。從，相從也。蓺麻如之何？衡音横從子容反其畒莫後反。取七喻反妻如之何？必告工毒反父母莫後反。既曰告同上止，曷又鞠居六反止？興也。蓺，樹。鞠，窮也。欲樹麻者，必先縱横耕治其田畒。欲取妻者，必先告其父母。今魯桓公既告父母而取妻矣，又曷爲使之得窮其欲而至此哉？析薪如之何？匪斧不克。取妻如之何？匪媒不得。既曰得止，曷又極止？興也。克，能也。極，亦窮也。
南山四章，章六句。春秋桓公十八年：公與夫人姜氏如齊，「公薨于齊」。傳曰：「公將有行，遂與姜氏如齊。申繻曰：『女有家，男有室，無相瀆也，謂之有禮。易此必敗。』公會齊侯于濼，遂及文姜如齊。齊侯通焉。公謫之。以告。夏四月，享公。使公子彭生乘公，公薨于車。」此詩前二章刺齊襄，後二章刺魯桓也。
「如」，原作「加」，據經典釋文、元本、元十卷本、明正統本、明嘉靖本改。
盧令令音零，其人美且仁。賦也。盧，田犬也。令令，犬頷下環聲。此詩大意與還略同。盧重直龍反環，其人美且鬈音權。賦也。重環，子母環也。鬈，鬚鬢好貌。盧重鋂音梅，其人美且偲七才反。賦也。鋂，一環貫二也。偲，多鬚之貌。春秋傳所謂「于思」，即此字，古通用耳。
敝笱在梁，其魚魴鰥古頑反，叶古倫反。齊子歸止，其從才用反如雲。比也。敝，壞。笱，罟也。魴鰥，大魚也。歸，歸齊也。如雲，言衆也。齊人以敝笱不能制大魚，比魯莊公不能防閑文姜，故歸齊而從之者衆也。敝笱在梁，其魚魴鱮才吕反。齊子歸止，其從如雨。比也。鱮，似魴，厚而頭大，或謂之鰱。如雨，亦多也。敝笱在梁，其魚唯唯唯癸反。齊子歸止，其從如水。比也。唯唯，行出入之貌。如水，亦多也。
敝笱三章，章四句。按春秋，魯莊公二年，「夫人姜氏會齊侯于禚」。四年，「夫人姜氏享齊侯于祝丘」。五年，「夫人姜氏如齊師」。七年，「夫人姜氏會齊侯于防」，又「會齊侯于穀」。
載驅薄薄普各反，簟茀朱鞹苦郭反。魯道有蕩，齊子發夕叶祥龠反。賦也。薄薄，疾驅聲。簟，方文席也。茀，車後户也。朱，朱漆也。鞹，獸皮之去毛者。蓋車革質而朱漆也。夕，猶宿也。發夕，謂離於所宿之舍。齊人刺文姜乘此車而來會襄公也。四驪力馳反濟濟子禮反，垂轡濔濔乃禮反。魯道有蕩，齊子豈開改反，後同弟叶待禮反。賦也。驪，馬黑色也。濟濟，美貌。濔濔，柔貌。豈弟，樂易也。言無忌憚羞愧之意也。汶音問水湯湯失章反，行人彭彭必亡反。魯道有蕩，齊子翶翔。賦也。汶，水名，在齊南魯北，二國之竟。湯湯，水盛貌。彭彭，多貌。言行人之多，亦以見其無恥也。汶水滔滔吐刀反，行人儦儦表驕反，叶音褒。魯道有蕩，齊子遊遨。賦也。滔滔，流貌。儦儦，衆貌。遊遨，猶翶翔也。
「遨」，元本、元十卷本、明正統本、明嘉靖本作「敖」。
猗嗟昌兮，頎音祈而長兮。抑若揚兮，美目揚兮。巧趨蹌兮，射則臧兮。賦也。猗嗟，歎辭。昌，盛也。頎，長貌。抑而若揚，美之盛也。揚，目之動也。蹌，趨翼如也。臧，善也。齊人極道魯莊公威儀技藝之美如此，所以刺其不能以禮防閑其母，若曰：惜乎，其獨少此耳！猗嗟名兮，美目清兮。儀既成兮，終日射食亦反侯，不出正音征兮。展我甥叶桑經反兮。賦也。名，猶稱也。言其威儀技藝之可名也。清，目清明也。儀既成，言其終事而禮無違也。侯，張布而射之者也。正，設的於侯中而射之者也。大射，則張皮侯而設鵠。賓射，則張布侯而設正。展，誠也。姊妹之子曰甥。言稱其爲齊之甥，而又以明非齊侯之子。此詩人之微詞也。按春秋，桓公三年，「夫人姜氏至自齊」。六年九月，「子同生」，即莊公也。十八年，桓公乃與夫人如齊。則莊公誠非齊侯之子也。猗嗟孌叶龍眷反兮，清揚婉叶紆願反兮。舞則選雪戀反兮，射則貫叶扄縣反兮。四矢反叶孚絢反兮，以禦亂叶靈眷反兮。賦也。孌，好貌。清，目之美也。揚，眉之美也。婉，亦好貌。選，異於衆也。或曰：齊於樂節也。貫，中而貫革也。四矢，禮射每發四矢。反，復也，中皆得其故處也。言莊公射藝之精，可以禦亂。如以金僕姑射南宫長萬，可見矣。
猗嗟三章，章六句。或曰：「子可以制母乎？」趙子曰：「夫死從子，通乎其下，況國君乎？君者，人神之主，風教之本也。不能正家，如正國何？若莊公者，哀痛以思父，誠敬以事母，威刑以馭下，車馬僕從莫不俟命，夫人徒往乎？夫人之往也，則公哀敬之不至，威命之不行耳。」東萊吕氏曰：「此詩三章，譏刺之意皆在言外，嗟歎再三，則莊公所大闕者，不言可見矣。」
「三」，原作「二」，據春秋經文、明正統本、明嘉靖本改。
「紆」，元本、元十卷本、明正統本、明嘉靖本皆作「許」。
魏一之九魏，國名。本舜、禹故都，在禹貢冀州，雷首之北，析城之西，南枕河曲，北涉汾水。其地陿隘，而民貧俗儉，蓋有聖賢之遺風焉。周初以封同姓，後爲晉獻公所滅而取其地。今河中府解州即其地也。蘇氏曰：「魏地入晉久矣，其詩疑皆爲晉而作，故列於唐風之前，猶邶、鄘之於衛也。」今按：篇中「公行」、「公路」、「公族」，皆晉官，疑實晉詩。又恐魏亦嘗有此官，蓋不可考矣。
葛屨二章，一章六句，一章五句。廣漢張氏曰：「夫子謂：『與其奢也，寧儉。』則儉雖失中，本非惡德。然而儉之過，則至於吝嗇迫隘，計較分毫之閒，而謀利之心始急矣。葛屨、汾沮洳、園有桃三詩，皆言其急迫瑣碎之意。」
彼汾沮洳，言采其莫音慕。彼其音記之子，美無度。美無度，殊異乎公路。興也。汾，水名，出太原府晉陽山，西南入河。沮洳，水浸處，下濕之地。莫，菜也，似柳葉，厚而長，有毛刺，可爲羹。無度，言不可以尺寸量也。公路者，掌公之路車，晉以卿大夫之庶子爲之。此亦刺儉不中禮之詩。言若此人者，美則美矣，然其儉嗇褊急之態，殊不似貴人也。彼汾一方，言采其桑。彼其之子，美如英叶於良反。美如英，殊異乎公行户郎反。興也。一方，彼一方也。史記：扁鵲「視見垣一方人」。英，華也。公行，即公路也，以其主兵車之行列，故以謂之公行也。彼汾一曲，言采其藚音續。彼其之子，美如玉。美如玉，殊異乎公族。興也。一曲，謂水曲流處。藚，水舄也，葉如車前草。公族，掌公之宗族，晉以卿大夫之適子爲之。
明正統本、明嘉靖本，均于「汾」字下多「扶云反」三小字，「沮」字下多「子豫反」三小字，「洳」字下多「如豫反」三小字。
「不我知者」，元本、元十卷本、明正統本、明嘉靖本作「不知我者」，下章同。毛詩正義作「不我知者」，阮校云：「『不我知者』，唐石經、小字本同。相臺本作『不知我者』，閩本、明監本、毛本同。案相臺本非也，箋倒經作『不知我者』，正義依之耳，不可據以改經。下章同。」此宋本詩集傳亦可爲一旁證矣。
坎坎伐檀叶徒沿反兮，寘之河之干叶居焉反兮，河水清且漣力廛反猗於宜反。不稼不穡，胡取禾三百廛直連反兮？不狩不獵，胡瞻爾庭有縣音玄貆音暄兮？彼君子兮，不素餐七丹反，叶七宣反兮。賦也。坎坎，用力之聲。檀，木可爲車者。寘，與置同。干，厓也。漣，風行水成文也。猗，與兮同，語詞也。書「斷斷猗」，大學作「兮」，莊子亦云「而我猶爲人猗」是也。種之曰稼，斂之曰穡。胡，何也。一夫所居曰廛。狩，亦獵也。貆，貉類。素，空。餐，食也。詩人言有人於此用力伐檀，將以爲車而行陸也。今乃寘之河干，則河水清漣，而無所用。雖欲自食其力，而不可得矣。然其志則自以爲不耕則不可以得禾，不獵則不可以得獸，是以甘心窮餓而不悔也。詩人述其事而歎之，以爲是真能不空食者。後世若徐稺之流，非其力不食，其厲志蓋如此。坎坎伐輻音福，叶筆力反兮，寘之河之側叶莊力反兮，河水清且直猗。不稼不穡，胡取禾三百億兮？不狩不獵，胡瞻爾庭有縣特兮？彼君子兮，不素食兮。賦也。輻，車輻也。伐木以爲輻也。直，波文之直也。十萬曰億，蓋言禾秉之數也。獸三歲曰特。坎坎伐輪兮，寘之河之漘順倫反兮，河水清且淪猗。不稼不穡，胡取禾三百囷丘倫反兮？不狩不獵，胡瞻爾庭有縣鶉音純兮？彼君子兮，不素飱素門反，叶素倫反兮。賦也。輪，車輪也。伐木以爲輪也。淪，小風水成文，轉如輪也。囷，圓倉也。鶉，䳺屬。熟食曰飱。
「賦」，原作「比」，據元本、元十卷本、明正統本、明嘉靖本改。下二章同。
「公」，元本、元十卷本、明正統本、明嘉靖本作「果」。
「户」，原作「尸」，據經典釋文、元本、元十卷本、明正統本、明嘉靖本改。
「勤勞」，胡一桂纂疏、劉瑾通釋、朱公遷疏義、明正統本、明嘉靖本作「勤苦」。
唐一之十唐，國名。本帝堯舊都，在禹貢冀州之域，太行、恒山之西，太原、太岳之野，周成王以封弟叔虞爲唐侯。南有晉水。至子燮乃改國號曰晉。後徙曲沃，又徙居絳。其地土瘠民貧，勤儉質朴，憂深思遠，有堯之遺風。其詩不謂之晉而謂之唐，蓋仍其始封之舊號耳。唐叔所都在今太原府，曲沃及絳皆在今絳州。
蟋蟀在堂，歲聿允橘反其莫音慕。今我不樂音洛，下同，日月其除直慮反。無已大音泰康，職思其居叶音據。好呼報反樂無荒，良士瞿瞿俱具反。賦也。蟋蟀，蟲名，似蝗而小，正黑，有光澤如漆，有角翅，或謂之促織，九月在堂。聿，遂。莫，晚。除，去也。大康，過於樂也。職，主也。瞿瞿，却顧之貌。唐俗勤儉，故其民閒終歲勞苦，不敢少休。及其歲晚務閒之時，乃敢相與燕飲爲樂。而言今蟋蟀在堂，而歲忽已晚矣。當此之時而不爲樂，則日月將舍我而去矣。然其憂深而思遠也，故方燕樂而又遽相戒曰：今雖不可以不爲樂，然不已過於樂乎？盍亦顧念其職之所居者，使其雖好樂而無荒，若彼良士之長慮却顧焉，則可以不至於危亡也。蓋其民俗之厚，而前聖遺風之遠如此。蟋蟀在堂，歲聿其逝。今我不樂，日月其邁叶力制反。無已大康，職思其外叶五隊反。好樂無荒，良士蹶蹶俱衛反。賦也。逝、邁，皆去也。外，餘也。其所治之事，固當思之；而所治之餘，亦不敢忽。蓋以事變或出於平常思慮之所不及，故當過而備之也。蹶蹶，動而敏於事也。蟋蟀在堂，役車其休。今我不樂，日月其慆吐刀反，叶佗侯反。無已大康，職思其憂。好樂無荒，良士休休。賦也。庶人乘役車。歲晚則百工皆休矣。慆，過也。休休，安閑之貌。樂而有節，不至於淫，所以安也。
「隊」，元本、元十卷本、明正統本、明嘉靖本作「墜」。
「白」，原作「曰」，據元本、元十卷本、明正統本、明嘉靖本改。
揚之水，白石鑿鑿子洛反。素衣朱襮音博，從子于沃叶鬱鎛反。既見君子，云何不樂音洛！比也。鑿鑿，巉巖貌。襮，領也。諸侯之服，繡黼領而丹朱純也。子，指桓叔也。沃，曲沃也。晉昭侯封其叔父成師于曲沃，是爲桓叔。其後沃盛强而晉微弱，國人將叛而歸之，故作此詩。言水緩弱而石巉巖，以比晉衰而沃盛。故欲以諸侯之服，從桓叔于曲沃，且自喜其見君子而無不樂也。揚之水，白石皓皓古老反，叶胡暴反。素衣朱繡叶先妙反，從子于鵠叶居號反。既見君子，云何其憂叶一笑反！比也。朱繡，即朱襮也。鵠，曲沃邑也。揚之水，白石粼粼利新反。我聞有命叶彌賓反，不敢以告人！比也。粼粼，水清石見之貌。聞其命而不敢以告人者，爲之隱也。桓叔將以傾晉，而民爲之隱，蓋欲其成矣。李氏曰：「古者不軌之臣欲行其志，必先施小惠以收衆情，然後民翕然從之。田氏之於齊，亦猶是也。故其召公子陽生於魯，國人皆知其已至而不言，所謂『我聞有命，不敢以告人』也。」
「賓」，元本、元十卷本、明正統本、明嘉靖本作「并」。
椒聊之實，蕃衍盈升。彼其音記之子，碩大無朋。椒聊且子餘反，遠條且。興而比也。椒，樹似茱萸，有針刺，其實味辛而香烈。聊，語助也。朋，比也。且，歎詞。遠條，長枝也。椒之蕃盛，則采之盈升矣。彼其之子，則碩大而無朋矣。「椒聊且，遠條且」，歎其枝遠而實益蕃也。此不知其所指，序亦以爲沃也。椒聊之實，蕃衍盈匊九六反。彼其之子，碩大且篤。椒聊且，遠條且。興而比也。兩手曰匊。篤，厚也。
「碩」，明正統本、明嘉靖本作「實」，當誤。毛詩正義作「碩」，阮校云：「唐石經、小字本、相臺本同，閩本、明監本、毛本『碩』誤『實』。」
綢直留反繆芒侯反束薪，三星在天叶鐵因反。今夕何夕？見此良人。子兮子兮，如此良人何！興也。綢繆，猶纏綿也。三星，心也。在天，昏始見於東方，建辰之月也。良人，夫稱也。國亂民貧，男女有失其時，而後得遂其婚姻之禮者。詩人叙其婦語夫之詞曰：方綢繆以束薪也，而仰見三星之在天。今夕不知何夕也？而忽見良人之在此。既又自謂曰：子兮子兮，其將奈此良人何哉！喜之甚而自慶之詞也。綢繆束芻叶側九反，三星在隅叶語口反。今夕何夕？見此邂户懈反逅胡豆反，叶很口反。子兮子兮，如此邂逅何！興也。隅，東南隅也。昏見之星至此，則夜久矣。邂逅，相遇之意。此爲夫婦相語之詞也。綢繆束楚，三星在户侯古反。今夕何夕？見此粲采旦反者叶章與反。子兮子兮，如此粲者何！興也。户，室户也。户必南出，昏見之星至此，則夜分矣。粲，美也。此爲夫語婦之詞也。或曰：女三爲粲，一妻二妾也。
「良」，原作「艮」，據南圖宋本、元本、元十卷本、明正統本、明嘉靖本改。
「此」，原作「比」，據元本、元十卷本、明正統本、明嘉靖本改。
豈曰無衣七兮？不如子之衣，安且吉兮。賦也。侯伯七命，其車旗衣服皆以七爲節。子，天子也。史記，曲沃桓叔之孫武公伐晉，滅之。盡以其寶器賂周釐王，王以武公爲晉君，列於諸侯。此詩蓋述其請命之意。言我非無是七章之衣也，而必請命者，蓋以不如天子之命服之爲安且吉也。蓋當是時，周室雖衰，典刑猶在。武公既負弑君簒國之罪，則人得討之，而無以自立於天地之閒。故賂王請命，而爲説如此。然其倨慢無禮，亦已甚矣。釐王貪其寶玩，而不思天理民彝之不可廢，是以誅討不加，而爵命行焉。則王綱於是乎不振，而人紀或幾乎絶矣。嗚呼，痛哉！豈曰無衣六兮？不如子之衣，安且燠於六反兮。賦也。天子之卿六命。變七言六者，謙也。不敢必當侯伯之命，得受六命之服，比於天子之卿，亦幸矣。燠，煖也。言其可以久也。
「孫」，原作「子」，據左傳、史記、元十卷本、明正統本、明嘉靖本改。
有杕之杜，生于道左。彼君子兮，噬韓詩作逝肯適我。中心好呼報反之，曷飲於鴆反食音嗣之？比也。左，東也。噬，發語詞也。曷，何也。此人好賢，而恐不足以致之。故言此杕然之杜，生于道左，其蔭不足以休息，如己之寡弱，不足恃賴，則彼君子者，亦安肯顧而適我哉？然其中心好之，則不已也。但無自而得飲食之耳。夫以好賢之心如此，則賢者安有不至，而何寡弱之足患哉？有杕之杜，生于道周。彼君子兮，噬肯來遊。中心好之，曷飲食之？比也。周，曲也。
葛生蒙楚，蘝音廉蔓于野叶上與反。予美亡此，誰與獨處？興也。蘝，草名，似栝樓，葉盛而細。蔓，延也。予美，婦人指其夫也。婦人以其夫久從征役而不歸，故言葛生而蒙於楚，蘝生而蔓于野，各有所依託。而予之所美者，獨不在是，則誰與而獨處於此乎？葛生蒙棘，蘝蔓于域。予美亡此，誰與獨息？興也。域，塋域也。息，止也。角枕粲兮，錦衾爛兮。予美亡此，誰與獨旦？賦也。粲、爛，華美鮮明之貌。獨旦，獨處至旦也。夏之日，冬之夜叶羊茹反，百歲之後，歸于其居叶姬御反。賦也。夏日永，冬夜永。居，墳墓也。夏日冬夜，獨居憂思，於是爲切。然君子之歸無期，不可得而見矣，要死而相從耳。鄭氏曰：「言此者，婦人專一，義之至，情之盡。」蘇氏曰：「思之深而無異心，此唐風之厚也。」冬之夜同上，夏之日，百歲之後叶胡故反，歸于其室。賦也。室，壙也。
「栝」，原作「括」，據元本、元十卷本、明正統本、明嘉靖本改。
「胡故反」，元本、元十卷本、明正統本、明嘉靖本皆作「音户」。
采苓采苓，首陽之巔叶典因反。人之爲言，苟亦無信叶斯人反。舍音捨，下同旃之然反舍旃，苟亦無然。人之爲言，胡得焉！比也。首陽，首山之南也。巔，山頂也。旃，之也。此刺聽讒之詩。言子欲采苓於首陽之巔乎？然人之爲是言以告子者，未可遽以爲信也。姑舍置之，而無遽以爲然。徐察而審聽之，則造言者無所得，而讒止矣。或曰：興也。下章放此。采苦采苦，首陽之下叶後五反。人之爲言，苟亦無與。舍旃舍旃，苟亦無然。人之爲言，胡得焉！比也。苦，苦菜，生山田及澤中，得霜甜脆而美。與，許也。采葑采葑，首陽之東。人之爲言，苟亦無從。舍旃舍旃，苟亦無然。人之爲言，胡得焉！比也。從，聽也。
秦一之十一秦，國名。其地在禹貢雍州之域，近鳥鼠山。初伯益佐禹治水有功，賜姓嬴氏。其後中潏居西戎，以保西垂。六世孫大駱生成及非子。非子事周孝王，養馬於汧、渭之閒，馬大繁息。孝王封爲附庸，而邑之秦。至宣王時，犬戎滅成之族。宣王遂命非子曾孫秦仲爲大夫，誅西戎，不克，見殺。及幽王爲西戎、犬戎所殺，平王東遷，秦仲孫襄公以兵送之。王封襄公爲諸侯，曰：「能逐犬戎，即有岐豐之地。」襄公遂有周西都畿内八百里之地。至玄孫德公，又徙於雍。秦，即今之秦州。雍，今京兆府興平縣是也。
有車鄰鄰，有馬白顛都田反，叶典因反。未見君子，寺人之令力呈反。賦也。鄰鄰，衆車之聲。白顛，額有白毛，今謂之的顙。君子，指秦君。寺人，内小臣也。令，使也。是時秦君始有車馬及此寺人之官，將見者，必先使寺人通之。故國人創見而誇美之也。阪音反有漆，隰有栗。既見君子，並坐鼓瑟。今者不樂音洛，逝者其耊田節反，叶地一反。興也。八十曰耊。阪則有漆矣，隰則有栗矣。既見君子，則並坐鼓瑟矣。失今不樂，則逝者其耊矣。阪有桑，隰有楊。既見君子，並坐鼓簧音黄。今者不樂，逝者其亡。興也。簧，笙中金葉，吹笙則鼓動之以出聲者也。
駟驖田結反孔阜符有反，六轡在手。公之媚眉冀反子，從公于狩叶始九反。賦也。駟驖，四馬皆黑色如鐵也。孔，甚也。阜，肥大也。六轡者，兩服兩驂各兩轡，而驂馬兩轡納之於觖，故惟六轡在手也。媚子，所親愛之人也。此亦前篇之意也。奉時辰牡，辰牡孔碩叶常灼反。公曰左之，舍音捨拔蒲末反則獲叶黄郭反。賦也。時，是。辰，時也。牡，獸之牡者也。辰牡者，冬獻狼，夏獻麋，春秋獻鹿豕之類。奉之者，虞人翼以待射也。碩，肥大也。公曰左之者，命御者使左其車，以射獸之左也。蓋射必中其左，乃爲中殺。「五御」所謂「逐禽左」者，爲是故也。拔，矢括也。曰左之而捨拔無不獲者，言獸之多，而射御之善也。遊于北園，四馬既閑叶胡田反。輶音由車鸞鑣彼驕反，載獫力驗反歇許竭反驕許喬反。賦也。田事已畢，故遊于北園。閑，調習也。輶，輕也。鸞，鈴也，效鸞鳥之聲。鑣，馬銜也。驅逆之車，置鸞於馬銜之兩旁。乘車，則鸞在衡，和在軾也。獫、歇驕，皆田犬名。長喙曰獫，短喙曰歇驕。以車載犬，蓋以休其足力也。韓愈畫記有「騎擁田犬者」，亦此類。
「秋」原闕，據明正統本、明嘉靖本補。按毛傳：「冬獻狼，夏獻麋，春秋獻鹿豕羣獸。」
「銜」，原作「御」，據元十卷本、明正統本、明嘉靖本改。
小戎俴錢淺反收，五楘音木梁輈陟留反。游環脅驅叶居懼反，又居録反，陰靷音胤鋈音沃續叶辭屢反，又如字。文茵音因暢敕亮反轂叶又，去聲，駕我騏音其馵之樹反，又之録反。言念君子，温其如玉。在其板屋，亂我心曲。賦也。小戎，兵車也。俴，淺也。收，軫也，謂車前後兩端横木，所以收斂所載者也。凡車之制，廣皆六尺六寸。其平地任載者爲大車，則軫深八尺，兵車則軫深四尺四寸。故曰「小戎俴收」也。五，五束也。楘，歷録然文章之貌也。梁輈，從前軫以前稍曲而上，至衡則向下鉤之，衡横於輈下，而輈形穹隆上曲，如屋之梁，又以皮革五處束之，其文章歷録然也。游環，靷環也。以皮爲環，當兩服馬之背上，游移前却無定處，引兩驂馬之外轡，貫其中而執之，所以制驂馬，使不得外出。左傳曰「如驂之有靳」是也。脅驅，亦以皮爲之，前係於衡之兩端，後係於軫之兩端，當服馬脅之外，所以驅驂馬，使不得内入也。陰，揜軓也。軓在軾前，而以板横側揜之。以其陰映此軓，故謂之陰也。靷，以皮二條前係驂馬之頸，後係陰版之上也。鋈續，陰板之上有續靷之處，消白金沃灌其環以爲飾也。蓋車衡之長六尺六寸，止容二服，驂馬之頭不當於衡，故别爲二靷以引車，亦謂之靳。左傳曰「兩靷將絶」是也。文茵，車中所坐虎皮褥也。暢，長也。轂者，車輪之中，外持輻、内受軸者也。大車之轂一尺有半，兵車之轂長三尺二寸，故兵車曰暢轂。騏，騏文也。馬左足白曰馵。君子，婦人目其夫也。温其如玉，美之之詞也。板屋者，西戎之俗，以板爲屋。心曲，心中委曲之處也。西戎者，秦之臣子所與不共戴天之讎也。襄公上承天子之命，率其國人往而征之，故其從役者之家人，先誇車甲之盛如此，而後及其私情。蓋以義興師，則雖婦人亦知勇於赴敵，而無所怨矣。四牡孔阜扶有反，六轡在手。騏駵音留是中叶諸仍反，騧古花反驪是驂叶疏簪反。龍盾順允反之合，鋈以觼古穴反軜音納。言念君子，温其在邑叶烏合反。方何爲期？胡然我念之。賦也。赤馬黑鬣曰駵。中，兩服馬也。黄馬黑喙曰騧。驪，黑色也。盾，干也。畫龍於盾，合而載之，以爲車上之衛。必載二者，備破毁也。觼，環之有舌者。軜，驂内轡也。置觼於軾前以係軜，故謂之觼軜，亦消沃白金以爲飾也。邑，西鄙之邑也。方，將也。將以何時爲歸期乎？何爲使我思念之極也。俴駟孔羣，厹音求矛鋈錞徒對反，叶朱倫反。蒙伐有苑叶音氲，虎韔敕亮反鏤膺。交韔二弓叶姑弘反，竹閉緄古本反縢直登反。言念君子，載寢載興。厭厭於鹽反良人，秩秩德音叶一陵反。賦也。俴駟，四馬皆以淺薄之金爲甲，欲其輕而易於馬之旋習也。孔，甚。羣，和也。厹矛，三隅矛也。鋈錞，以白金沃矛之下端平底者也。蒙，雜也。伐，中干也，盾之别名。苑，文貌。畫雜羽之文於盾上也。虎韔，以虎皮爲弓室也。鏤膺，鏤金以飾馬當胸帶也。交韔，交二弓於韔中，謂顛倒安置之。必二弓，以備壞也。閉，弓檠也。儀禮作䪐。緄，繩。縢，約也。以竹爲閉，而以繩約之於弛弓之裏，檠弓體使正也。載寢載興，言思之深而起居不寧也。厭厭，安也。秩秩，有序也。
「叶居懼反」之「居」，明正統本、明嘉靖本作「俱」。「録」，元本、元十卷本作「六」。
「軓」，原作「𮜿」，據明正統本、明嘉靖本、八卷本改。按毛詩正義作「𮜿」，阮校曰：「小字本同。相臺本『𮜿』作『軌』，閩本、明監本、毛本作『軓』，案『軓』字是也。」説文車部：「軓，車軾前也。從車，凡聲。周禮曰：『立當前軓。』」段玉裁注引戴先生震云：「車旁曰輢，式前曰軓，皆揜輿版也。軓以揜式前，故漢人亦呼曰揜軓，詩謂之陰。」𮜿字底本多見，除本詩外，均釐定爲「軌」字。
「者」，原闕，據元本、元十卷本、明正統本、明嘉靖本補。
「音」，原作「反」，據元本、元十卷本、明正統本、明嘉靖本改。
終南何有？有條有梅叶莫悲反。君子至止，錦衣狐裘叶渠之反。顔如渥於角反丹，其君也哉叶將黎反！興也。終南，山名，在今京兆府南。條，山楸也，皮葉白，色亦白，材理好，宜爲車板。君子，指其君也。至止，至終南之下也。錦衣狐裘，諸侯之服也。玉藻曰：「君衣狐白裘，錦衣以裼之。」渥，漬也。其君也哉，言容皃衣服稱其爲君也。此秦人美其君之詞，亦車鄰、駟驖之意也。終南何有？有紀有堂。君子至止，黻音弗衣繡裳。佩玉將將七羊反，壽考不忘。興也。紀，山之廉角也。堂，山之寬平處也。黻之狀「亞」，兩「己」相戾也。繡，刺繡也。將將，佩玉聲也。壽考不忘者，欲其居此位、服此服，長久而安寧也。
交交黄鳥，止于棘。誰從穆公？子車奄息。維此奄息，百夫之特。臨其穴叶户橘反，惴惴其慄。彼蒼者天叶鐵因反，殱子廉反我良人！如可贖兮，人百其身！興也。交交，飛而往來之貌。從穆公，從死也。子車，氏。奄息，名。特，傑出之稱。穴，壙也。惴惴，懼貌。慄，懼。殱，盡。良，善。贖，貿也。秦穆公卒，以子車氏之三子爲殉，皆秦之良也。國人哀之，爲之賦黄鳥。事見春秋傳，即此詩也。言交交黄鳥，則止于棘矣；誰從穆公？則子車奄息也。蓋以所見起興也。臨穴而惴慄，蓋生納之壙中也。三子皆國之良，而一旦殺之。若可貿以它人，則人皆願百其身以易之矣。交交黄鳥，止于桑。誰從穆公？子車仲行户郎反。維此仲行，百夫之防。臨其穴，惴惴其慄。彼蒼者天，殱我良人！如可贖兮，人百其身！興也。防，當也。言一人可當百夫也。交交黄鳥，止于楚。誰從穆公？子車鍼虎。維此鍼虎，百夫之禦。臨其穴，惴惴其慄。彼蒼者天，殱我良人！如可贖兮，人百其身！興也。禦，猶當也。
黄鳥三章，章十二句。春秋傳曰：「君子曰：『秦穆之不爲盟主也宜哉！死而棄民。先王違世，猶詒之法。而況奪之善人乎？略今縱無法以遺後嗣，而又收其良以死，難以在上矣。』君子是以知秦之不復東征也。」愚按：穆公於此，其罪不可逃矣。但或以爲穆公遺命如此，而三子自殺以從之，則三子亦不得爲無罪。今觀臨穴惴慄之言，則是康公從父之亂命，迫而納之於壙，其罪有所歸矣。又按史記：秦武公卒，初以人從死，死者六十六人。至穆公遂用百七十七人，而三良與焉。蓋其初特出於戎翟之俗，而無明王賢伯以討其罪，於是習以爲常，則雖以穆公之賢而不免。論其事者，亦徒閔三良之不幸，而歎秦之衰。至於王政不綱，諸侯擅命，殺人不忌，至於如此，則莫知其爲非也。嗚呼，俗之弊也久矣！其後始皇之葬，後宫皆令從死，工匠生閉墓中，尚何怪哉！
「秦穆」，左傳同，明正統本、明嘉靖本作「秦穆公」。
鴥伊橘反彼晨風叶孚愔反，鬱彼北林。未見君子，憂心欽欽。如何如何，忘我實多！興也。鴥，疾飛貌。晨風，鸇也。鬱，茂盛貌。君子，指其夫也。欽欽，憂而不忘之貌。婦人以夫不在，而言鴥彼晨風，則歸于鬱然之北林矣；故我未見君子，而憂心欽欽也。彼君子者，如之何而忘我之多乎！此與扊扅之歌同意，蓋秦俗也。山有苞櫟盧狄反，叶歷各反，隰有六駁邦角反。未見君子，憂心靡樂音洛。如何如何，忘我實多！興也。駁，梓榆也，其皮青白如駁。山則有苞櫟矣，隰則有六駁矣。未見君子，則憂心靡樂矣。靡樂，則憂之甚也。山有苞棣音悌，隰有樹檖。未見君子，憂心如醉。如何如何，忘我實多！興也。棣，唐棣也。檖，赤羅也，實似梨而小，酢可食。如醉，則憂又甚矣。
豈曰無衣？與子同袍抱毛反，叶步謀反。王于興師，修我戈矛，與子同仇。賦也。袍，襺也。戈，長六尺六寸。矛，長二丈。王于興師，以天子之命而興師也。秦俗强悍，樂於戰鬬。故其人平居而相謂曰：豈以子之無衣，而與子同袍乎？蓋以王于興師，則將修我戈矛，而與子同仇也。其歡愛之心，足以相死如此。蘇氏曰：「秦本周地，故其民猶思周之盛時，而稱先王焉。」或曰：興也。取「與子同」三字爲義。後章放此。豈曰無衣？與子同澤叶徒洛反。王于興師，脩我矛戟叶訖約反，與子偕作。賦也。澤，裏衣也。以其親膚，近於垢澤，故謂之澤。戟，車戟也，長丈六尺。豈曰無衣？與子同裳。王于興師，脩我甲兵叶晡茫反，與子偕行叶户郎反。賦也。行，往也。
無衣三章，章五句。秦人之俗，大抵尚氣概，先勇力，忘生輕死，故其見於詩如此。然本其初而論之，岐豐之地，文王用之以興；二南之化，如彼其忠且厚也。秦人用之未幾，而一變其俗至於如此，則已悍然有招八州而朝同列之氣矣。何哉？雍州土厚水深，其民厚重質直，無鄭、衛驕惰浮靡之習。以善導之，則易以興起，而篤於仁義；以猛驅之，則其强毅果敢之資，亦足以强兵力農，而成富强之業，非山東諸國所及也。嗚呼！後世欲爲定都立國之計者，誠不可不監乎此；而凡爲國者，其於導民之路，尤不可以不審其所之也。
我送舅氏，曰至渭陽。何以贈之？路車乘成證反黄。賦也。舅氏，秦康公之舅，晉公子重耳也，出亡在外，穆公召而納之。時康公爲太子，送之渭陽，而作此詩。渭，水名。秦時都雍，至渭陽者，蓋東行送之於咸陽之地也。路車，諸侯之車也。乘黄，四馬皆黄也。我送舅氏，悠悠我思叶新齎反。何以贈之？瓊瑰古回反玉佩叶蒲眉反。賦也。悠悠，長也。序以爲時康公之母穆姬已卒，故康公送其舅，而念母之不見也。或曰：穆姬之卒不可考，此但别其舅而懷思耳。瓊瑰，石而次玉。
渭陽二章，章四句。按春秋傳：晉獻公烝於齊姜，生秦穆夫人、太子申生。娶大戎胡姬，生重耳。小戎子生夷吾。驪姬生奚齊，其娣生卓子。驪姬譖申生，申生自殺。又譖二公子，二公子皆出奔。獻公卒，奚齊、卓子繼立，皆爲大夫里克所弑。秦穆公納夷吾，是爲惠公。卒，子圉立，是爲懷公。立之明年，秦穆公又召重耳而納之，是爲文公。王氏曰：「至渭陽者，送之遠也。悠悠我思者，思之長也。路車乘黄、瓊瑰玉佩者，贈之厚也。」廣漢張氏曰：「康公爲太子，送舅氏而念母之不見，是固良心也。而卒不能自克於令狐之役，怨欲害乎良心也。使康公知循是心，養其端而充之，則怨欲可消矣。」
「成」，經典釋文、胡一桂纂疏、劉瑾通釋、朱公遷疏義、明正統本、明嘉靖本作「繩」。
權輿二章，章五句。漢楚元王敬禮申公、白公、穆生。穆生不耆酒，元王每置酒，嘗爲穆生設醴。及王戊即位，常設，後忘設焉。穆生退曰：「可以逝矣。醴酒不設，王之意怠。不去，楚人將鉗我於市。」遂稱疾。申公、白公强起之曰：「獨不念先王之德歟？今王一旦失小禮，何足至此？」穆生曰：「先王之所以禮吾三人者，爲道之存故也。今而忽之，是忘道也。忘道之人，胡可與久處！豈爲區區之禮哉？」遂謝病去。亦此詩之意也。
陳一之十二陳，國名，太皞伏羲氏之墟，在禹貢豫州之東。其地廣平，無名山大川。西望外方，東不及孟諸。周武王時，帝舜之胄有虞閼父爲周陶正。武王賴其利器用，與其神明之後，以元女大姬妻其子滿，而封之於陳，都於宛丘之側。與黄帝、帝堯之後共爲「三恪」，是爲胡公。大姬婦人尊貴，好樂巫覡歌舞之事，其民化之。今之陳州，即其地也。
東門之枌符云反，宛丘之栩況浦反。子仲之子，婆娑素何反其下叶後五反。賦也。枌，白榆也，先生葉，郤著莢，皮色白。子仲之子，子仲氏之女也。婆娑，舞貌。此男女聚會歌舞，而賦其事以相樂也。穀旦于差初佳反，叶七何反，南方之原無韻，未詳。不績其麻叶謨婆反，市也婆娑。賦也。穀，善。差，擇也。既差擇善旦以會于南方之原，於是棄其業以舞於市，而往會也。穀旦于逝，越以𩱛子公反邁叶力制反。視爾如荍祁饒反，貽我握椒。賦也。逝，往。越，於。𩱛，衆也。邁，行也。荍，芘芣也，又名荆葵，紫色。椒，芬芳之物也。言又以善旦而往，於是其衆行，而男女相與道其慕悦之詞曰：我視女顔色之美，如芘芣之華。於是遺我以一握之椒，而交情好也。
「是」字下，元本、元十卷本、明正統本、明嘉靖本多「以」字。
衡門之下，可以棲音西遲。泌悲位反之洋洋，可以樂音洛飢。賦也。衡門，横木爲門也。門之深者有阿塾堂宇，此惟横木爲之。棲遲，游息也。泌，泉水也。洋洋，水流貌。此隱居自樂而無求者之詞。言衡門雖淺陋，然亦可以遊息。泌水雖不可飽，然亦可以玩樂而忘飢也。豈其食魚，必河之魴音房？豈其取音娶妻，必齊之姜？賦也。姜，齊姓。豈其食魚，必河之鯉？豈其取妻，必宋之子叶奨履反？賦也。子，宋姓。
「反」，原作「也」，據元本、元十卷本、明正統本、明嘉靖本改。
防有鵲巢，卭其恭反有旨苕徒雕反，叶徒刀反。誰侜陟留反予美？心焉忉忉都勞反。興也。防，人所築以捍水者。卭，丘。旨，美也。苕，苕饒也，莖如勞豆而細，葉似蒺藜而青，其莖葉緑色，可生食，如小豆藿也。侜，侜張也，猶鄭風之所謂「迋」也。予美，指所與私者也。忉忉，憂貌。此男女之有私，而憂或閒之之詞。故曰：防則有鵲巢矣，卭則有旨苕矣。今此何人，而侜張予之所美，使我憂之而至於忉忉乎？中唐有甓蒲歷反，卭有旨鷊五歷反。誰侜予美？心焉惕惕吐歷反。興也。廟中路謂之唐。甓，瓴甋也。鷊，小草，雜色如綬。惕惕，猶忉忉也。
胡爲乎株林？從夏户雅反南叶尼心反，下同。匪適株林，從夏南。賦也。株林，夏氏邑也。夏南，徵舒字也。靈公淫於夏徵舒之母，朝夕而往夏氏之邑，故其民相與語曰：君胡爲乎株林乎？曰：從夏南耳。然則非適株林也，特以從夏南故耳。蓋淫乎夏姬，不可言也，故以從其子言之。詩人之忠厚如此。駕我乘繩證反馬叶滿補反，説音税于株野叶上與反。乘我乘駒，朝食于株。賦也。説，舍也。馬六尺以下曰駒。
株林二章，章四句。春秋傳：夏姬，鄭穆公之女也，嫁於陳大夫夏御叔。靈公與其大夫孔寧、儀行父通焉。洩冶諫，不聽而殺之。後卒爲其子徵舒所弑，而徵舒復爲楚莊王所誅。
彼澤之陂叶音波，有蒲與荷音何。有美一人，傷如之何！寤寐無爲，涕他弟反泗音四滂普光反沱徒何反。興也。陂，澤障也。蒲，水草可爲席者。荷，芙蕖也。自目曰涕，自鼻曰泗。此詩大旨與月出相類。言彼澤之陂，則有蒲與荷矣。有美一人，而不可見，則雖憂傷，而如之何哉！寤寐無爲，涕泗滂沱而已矣。彼澤之陂，有蒲與蕑古顔反，叶居賢反。有美一人，碩大且卷其員反。寤寐無爲，中心悁悁烏玄反。興也。蕑，蘭也。卷，鬢髮之美也。悁悁，猶悒悒也。彼澤之陂，有蒲菡户感反萏大感反，叶待檢反。有美一人，碩大且儼魚檢反。寤寐無爲，輾轉伏枕叶知險反。興也。菡萏，荷華也。儼，矜莊貌。輾轉伏枕，卧而不寐，思之深且久也。
陳國十篇，二十六章，一百一十四句。東萊吕氏曰：「『變風』終於陳靈。其閒男女夫婦之詩一何多邪？曰：有天地然後有萬物，有萬物然後有男女，有男女然後有夫婦，有夫婦然後有父子，有父子然後有君臣，有君臣然後有上下，有上下然後禮義有所錯。男女者，三綱之本，萬事之先也。『正風』之所以爲正者，舉其正者以勸之也。『變風』之所以爲變者，舉其不正者以戒之也。道之升降，時之治亂，俗之汙隆，民之死生，於是乎在。録之煩悉，篇之重複，亦何疑哉！」
檜一之十三檜，國名，高辛氏火正祝融之墟。在禹貢豫州，外方之北，滎、波之南，居溱、洧之閒。其君妘姓，祝融之後。周衰，爲鄭武公所滅，而遷國焉。今之鄭州即其地也。蘇氏以爲檜詩皆爲鄭作，如邶、鄘之於衛也。未知是否。
「武」，原作「桓」，據劉瑾通釋改。按周幽王時，鄭桓公只是徙民雒東，並未完全兼併虢、檜。後桓公死於犬戎之亂，其子鄭武公助周平王東遷，其後才滅檜。漢書地理志：「桓公死，其子武公與平王東遷，卒定虢、會之地。」另參國語鄭語、史記鄭世家及注。
羔裘逍遥，狐裘以朝直遥反，叶直勞反。豈不爾思？勞心忉忉音刀。賦也。緇衣羔裘，諸侯之朝服。錦衣狐裘，其朝天子之服也。舊説，檜君好潔其衣服，逍遥遊宴，而不能自强於政治，故詩人憂之。羔裘翶翔，狐裘在堂。豈不爾思？我心憂傷。賦也。翶翔，猶逍遥也。堂，公堂也。羔裘如膏古報反，日出有曜羊照反，叶羊號反。豈不爾思？中心是悼。賦也。膏，脂所漬也。日出有曜，日照之則有光也。
素冠三章，章三句。按喪禮，爲父爲君，斬衰三年。昔宰予欲短喪，夫子曰：「子生三年，然後免於父母之懷。予也有三年之愛於其父母乎？三年之喪，天下之通喪也。」傳曰：「子夏三年之喪畢，見於夫子，援琴而絃，衎衎而樂。作而曰：『先王制禮，不敢不及。』夫子曰：『君子也。』閔子騫三年之喪畢，見於夫子，援琴而絃，切切而哀。作而曰：『先王制禮，不敢過也。』夫子曰：『君子也。』子路曰：『敢問何謂也？』夫子曰：『子夏哀已盡，能引而致之於禮，故曰「君子也」。閔子騫哀未盡，能自割以禮，故曰「君子也」。』夫三年之喪，賢者之所輕，不肖者之所勉。」
匪風發叶方月反兮，匪車偈起竭反兮。顧瞻周道，中心怛都達反，叶旦悦反兮。賦也。發，飄揚貌。偈，疾驅貌。周道，適周之路也。怛，傷也。周室衰微，賢人憂歎而作此詩。言常時風發而車偈，則中心怛然。今非風發也，非車偈也，特顧瞻周道，而思王室之陵遲，故中心爲之怛然耳。匪風飄符遥反，叶匹妙反兮，匪車嘌匹遥反，叶匹妙反兮。顧瞻周道，中心弔兮。賦也。回風曰飄。嘌，漂摇不安之貌。弔，亦傷也。誰能亨普庚反魚？溉古愛反之釜符甫反鬵音尋。誰將西歸？懷之好音。興也。溉，滌也。鬵，釜屬。西歸，歸于周也。誰能亨魚乎？有則我願爲之溉其釜鬵。誰將西歸乎？有則我願慰之以好音。以見思之之甚，但有西歸之人，即思有以厚之也。
曹一之十四曹，國名。其地在禹貢兖州，陶丘之北，雷夏、菏澤之野。周武王以封其弟振鐸。今之曹州即其地也。
蜉蝣之羽，衣裳楚楚叶創舉反。心之憂矣，於我歸處。比也。蜉蝣，渠略也，似蛣蜣，身狹而長角，黄黑色，朝生暮死。楚楚，鮮明貌。此詩蓋以時人有玩細娱而忘遠慮者，故以蜉蝣爲比而刺之。言蜉蝣之羽翼，猶衣裳之楚楚可愛也。然其朝生暮死，不能久存，故我心憂之，而欲其於我歸處耳。序以爲刺其君，或然，而未有考也。蜉蝣之翼，采采衣服叶蒲北反。心之憂矣，於我歸息。比也。采采，華飾也。息，止也。蜉蝣掘求勿反閲，麻衣如雪。心之憂矣，於我歸説音税，叶輸爇反。比也。掘閲，未詳。説，舍息也。
彼候人兮，何何可切戈與祋都律、都外二反。彼其音記之子，三百赤芾芳勿、蒲昧二反。興也。候人，道路迎送賓客之官。何，揭。祋，殳也。之子，指小人。芾，冕服之韠也。一命，緼芾黝珩；再命，赤芾黝珩；三命，赤芾葱珩；大夫以上，赤芾乘軒。此刺其君遠君子而近小人之詞。言彼候人而何戈與祋者，宜也。彼其之子，而三百赤芾，何哉？晉文公入曹，數其不用僖負羈，而乘軒者三百人，其謂是歟？維鵜徒低反在梁，不濡其翼。彼其之子，不稱尺證反其服叶蒲北反。興也。鵜，鴮澤，水鳥也，俗所謂淘河也。維鵜在梁，不濡其咮陟救反。彼其之子，不遂其媾古豆反。興也。咮，喙。遂，稱。媾，寵也。遂之爲稱，猶今人謂遂意曰稱意。薈烏會反兮蔚於貴反兮，南山朝隮子兮反。婉於阮反兮孌力轉反兮，季女斯飢。比也。薈、蔚，草木盛多之貌。朝隮，雲氣升騰也。婉，少貌。孌，好貌。薈蔚朝隮，言小人衆多而氣燄盛也。季女婉孌自保，不妄從人，而反飢困。言賢者守道，而反貧賤也。
「鴮」，毛傳、胡一桂纂疏、劉瑾通釋、朱公遷疏義、明正統本、明嘉靖本作「洿」。
鳲鳩在桑，其子七兮。淑人君子，其儀一兮。其儀一兮，心如結叶訖力反兮。興也。鳲鳩，秸鞠也，亦名戴勝，今之布穀也。飼子朝從上下，莫從下上，平均如一也。如結，如物之固結而不散也。詩人美君子之用心均平專一。故言鳲鳩在桑，則其子七矣。淑人君子，則其儀一矣。其儀一，則心如結矣。然不知其何所指也。陳氏曰：「君子動容貌，斯遠暴慢；正顔色，斯近信；出辭氣，斯遠鄙倍。其見於威儀動作之閒者，有常度矣，豈固爲是拘拘者哉？蓋和順積中，而英華發外。是以由其威儀一於外，而其心如結於内者，從可知也。」鳲鳩在桑，其子在梅叶莫悲反。淑人君子，其帶伊絲叶新齎反。其帶伊絲，其弁伊騏音其。興也。鳲鳩常言在桑，其子每章異木，子自飛去，母常不移也。帶，大帶也。大帶用素絲，有雜色飾焉。弁，皮弁也。騏，馬青黑色者。弁之色亦如此也。書云：「四人騏弁。」今作「綦」。言鳲鳩在桑，則其子在梅矣。淑人君子，則其帶伊絲矣。其帶伊絲，則其弁伊騏矣。言有常度，不差忒也。鳲鳩在桑，其子在棘。淑人君子，其儀不忒它得反。其儀不忒，正是四國叶于逼反。興也。有常度而其心一，故儀不忒。儀不忒，則足以正四國矣。大學傳曰：「其爲父子兄弟足法，而後民法之也。」鳲鳩在桑，其子在榛側巾反。淑人君子，正是國人。正是國人，胡不萬年叶尼因反？興也。儀不忒，故能正國人。胡不萬年，願其壽考之詞也。
「子其儀一兮」五字原闕，據南圖宋本、元本、元十卷本、明正統本、明嘉靖本補。
冽音列彼下泉，浸彼苞稂音郎。愾苦愛反我寤嘆，念彼周京叶居良反。比而興也。冽，寒也。下泉，泉下流者也。苞，草叢生也。稂，童梁，莠屬也。愾，歎息之聲也。周京，天子所居也。王室陵夷而小國困弊，故以寒泉下流而苞稂見傷爲比，遂興其愾然以念周京也。冽彼下泉，浸彼苞蕭叶疏鳩反。愾我寤嘆，念彼京周。比而興也。蕭，蒿也。京周，猶周京也。冽彼下泉，浸彼苞蓍音尸。愾我寤歎，念彼京師叶霜夷反。比而興也。蓍，筮草也。京師，猶京周也。詳見大雅公劉篇。芃芃薄工反黍苗，陰雨膏古報反之。四國有王，郇音荀伯勞力報反之。比而興也。芃芃，美貌。郇伯，郇侯，文王之後，嘗爲州伯，治諸侯有功。言黍苗既芃芃然矣，又有陰雨以膏之。四國既有王矣，而又有郇伯以勞之。傷今之不然也。
下泉四章，章四句。程子曰：易剥之爲卦也，「諸陽消剥已盡，獨有上九一爻尚存，如碩大之果不見食，將有復生之理。上九亦變，則純陰矣。然陽無可盡之理，變於上，則生於下，無閒可容息也。略陰道極盛之時，其亂可知。亂極則自當思治，故衆心願戴於君子，君子得輿也。詩匪風、下泉所以居『變風』之終也」。陳氏曰：「亂極而不治，變極而不正，則天理滅矣，人道絶矣。聖人於『變風』之極，則係以思治之詩，以示循環之理，以言亂之可治、變之可正也。」
豳一之十五豳，國名。在禹貢雍州，岐山之北，原隰之野。虞、夏之際，棄爲后稷，而封於邰。及夏之衰，棄稷不務，棄子不窋失其官守，而自竄於戎狄之閒。不窋生鞠陶，鞠陶生公劉，能復修后稷之業，民以富實。乃相土地之宜，而立國於豳之谷焉。十世而大王徙居岐山之陽，十二世而文王始受天命，十三世而武王遂爲天子。武王崩，成王立，年幼不能涖阼，周公旦以冢宰攝政，乃述后稷、公劉之化，作詩一篇以戒成王，謂之豳風。而後人又取周公所作，及凡爲周公而作之詩以附焉。豳在今邠州三水縣，邰在今京兆府武功縣。
七月流火叶虎委反，九月授衣叶上聲。一之日觱音必發叶方吠反，二之日栗烈叶力制反。無衣無褐音曷，叶許例反，何以卒歲或曰：發、烈、褐皆如字，而歲讀如雪？三之日于耜叶羊里反，四之日舉趾。同我婦子叶奨履反，饁炎輒反彼南畒叶滿彼反，田畯音俊至喜。賦也。七月，斗建申之月，夏之七月也。後凡言「月」者放此。流，下也。火，大火，心星也。以六月之昏，加於地之南方。至七月之昏，則下而流矣。九月霜降始寒，而蠶績之功亦成，故授人以衣，使禦寒也。一之日，謂斗建子，一陽之月。二之日，謂斗建丑，二陽之月也。變月言日，言是月之日也。後凡言「日」者放此。蓋周之先公已用此以紀候，故周有天下，遂以爲一代之正朔也。觱發，風寒也。栗烈，氣寒也。褐，毛布也。歲，夏正之歲也。于，往也。耜，田器也。于耜，言往修田器也。舉趾，舉足而耕也。我，家長自我也。饁，餉田也。田畯，田大夫，勸農之官也。周公以成王未知稼穡之艱難，故陳后稷、公劉風化之所由，使瞽矇朝夕諷誦以教之。此章首言七月暑退將寒，故九月而授衣以禦之。蓋十一月以後風氣日寒，不如是則無以卒歲也。正月則往修田器，二月則舉趾而耕。少者既皆出而在田，故老者率婦子而餉之。治田早而用力齊，是以田畯至而喜之也。此章前段言衣之始，後段言食之始。二章至五章終前段之意，六章至八章終後段之意。七月流火，九月授衣。春日載陽，有鳴倉庚叶古郎反。女執懿筐，遵彼微行叶户郎反，爰求柔桑。春日遲遲，采蘩祁祁巨之反。女心傷悲，殆及公子同歸。賦也。載，始也。陽，温和也。倉庚，黄鸝也。懿，深美也。遵，循也。微行，小逕也。柔桑，稚桑也。遲遲，日長而暄也。蘩，白蒿也，所以生蠶，今人猶用之。蓋蠶生未齊，未可食桑，故以此啖之也。祁祁，衆多也，或曰徐也。公子，豳公之子也。再言流火、授衣者，將言女功之始，故又本於此。遂言春日始和，有鳴倉庚之時，而蠶始生，而執深筐以求稚桑。然又有生而未齊者，則采蘩者衆。而此治蠶之女，感時而傷悲。蓋是時公子猶娶於國中，而貴家大族連姻公室者，亦無不力於蠶桑之務。故其許嫁之女，預以將及公子同歸而遠其父母爲悲也。其風俗之厚，而上下之情，交相忠愛如此。後章凡言「公子」者放此。七月流火，八月萑户官反葦韋鬼反。蠶月條它彫反桑，取彼斧斨七羊反，以伐遠揚，猗於宜反彼女桑。七月鳴鵙圭覓反，八月載績。載玄載黄，我朱孔陽，爲公子裳。賦也。萑葦，即蒹葭也。蠶月，治蠶之月。條桑，枝落之，采其葉也。斧，隋銎。斨，方銎。遠揚，遠枝揚起者也。取葉存條曰猗。女桑，小桑也。小桑不可條取，故取其葉而存其條，猗猗然爾。鵙，伯勞也。績，緝也。玄，黑而有赤之色。朱，赤色。陽，明也。言七月暑退將寒，而是歲禦冬之備，亦庶幾其成矣。又當預擬來歲治蠶之用，故於八月萑葦既成之際而收蓄之，將以爲曲薄。至來歲治蠶之月，則采桑以供蠶食，而大小畢取，見蠶盛而人力至也。蠶事既備，又於鳴鵙之後，麻熟而可績之時，則績其麻以爲布。而凡此蠶績之所成者，皆染之，或玄或黄，而其朱者尤爲鮮明，皆以供上，而爲公子之裳。言勞於其事而不自愛，以奉其上。蓋至誠慘怛之意，上以是施之，下以是報之也。以上二章，專言蠶績之事，以終首章前段「無衣」之意。四月秀葽於遥反，五月鳴蜩徒彫反。八月其穫户郭反，十月隕于敏反蘀音託。一之日于貉户各反，取彼狐貍力之反，爲公子裘叶渠之反。二之日其同，載纘子管反武功。言私其豵子公反，獻豜古年反于公。賦也。不榮而實曰秀。葽，草名。蜩，蟬也。穫，禾之早者可穫也。隕，墜。蘀，落也。謂草木隕落也。貉，狐狸也。于貉，猶言于耜，謂往取狐狸也。同，竭作以狩也。纘，習而繼之也。豵，一歲豕。豜，三歲豕也。言自四月純陽，而歷一陰四陰，以至純陰之月，則大寒之候將至。雖蠶桑之功無所不備，猶恐其不足以禦寒。故于貉而取狐狸之皮，以爲公子之裘也。獸之小者，私之以爲己有，而大者則獻之於上，亦愛其上之無已也。此章專言狩獵，以終首章前段「無褐」之意。五月斯螽音終動股，六月莎素和反雞振羽。七月在野叶上與反，八月在宇，九月在户後五反，十月蟋蟀入我牀下叶後五反，八字一句。穹起弓反窒珍悉反熏許云反鼠，塞向墐音覲户同上。嗟我婦子叶兹五反，曰爲改歲，入此室處。賦也。斯螽、莎雞、蟋蟀，一物，隨時變化而異其名。動股，始躍而以股鳴也。振羽，能飛而以翅鳴也。宇，簷下也。暑則在野，寒則依人。穹，空隙也。窒，塞也。向，北出牖也。墐，塗也。庶人篳户，冬則塗之。東萊吕氏曰：「十月而曰改歲，三正之通于民俗尚矣。周特舉而迭用之耳。」言覩蟋蟀之依人，則知寒之將至矣。於是室中空隙者塞之，熏鼠使不得穴於其中，塞向以當北風，墐户以禦寒氣。而語其婦子曰：歲將改矣，天既寒而事亦已，可以入此室處矣。此見老者之愛也。此章亦以終首章前段禦寒之意。六月食鬱及薁於六反，七月亨普庚反葵及菽音叔。八月剥普卜反棗叶音走，十月穫稻叶徒苟反。爲此春酒，以介眉壽叶殖酉反。七月食瓜叶音孤，八月斷壺。九月叔苴七餘反。采荼音徒薪樗敕書反，食音嗣我農夫。賦也。鬱，棣屬。薁，蘡薁也。葵，菜名。菽，豆也。剥，擊也。穫稻以釀酒也。介，助也。介眉壽者，頌禱之辭也。壺，瓠也。食瓜斷壺，亦去圃爲場之漸也。叔，拾也。苴，麻子也。荼，苦菜也。樗，惡木也。自此至卒章，皆言農圃、飲食、祭祀、燕樂，以終首章後段之意。而此章果酒嘉蔬，以供老疾、奉賓祭；瓜瓠苴荼，以爲常食。少長之義、豐儉之節然也。九月築場圃博故反，十月納禾稼叶古護反。黍稷重直容反穋音六，叶六直反，禾麻菽麥叶訖力反。嗟我農夫，我稼既同，上入執宫功。晝爾于茅，宵爾索綯徒刀反。亟紀力反其乘屋，其始播百穀。賦也。場、圃同地。物生之時，則耕治以爲圃，而種菜茹；物成之際，則築堅之以爲場，而納禾稼。蓋自田而納之於場也。禾者，穀連藁秸之總名。禾之秀實而在野者曰稼。先種後熟曰重，後種先熟曰穋。再言禾者，稻秫苽粱之屬皆禾也。同，聚也。宫，邑居之宅也。古者民受五畒之宅，二畒半爲廬在田，春夏居之；二畒半爲宅在邑，秋冬居之。功，葺治之事也。或曰：公室官府之役也。古者「用民之力，歲不過三日」是也。索，絞也。綯，索也。乘，升也。言納於場者無所不備，則我稼同矣，可以上入都邑，而執治宫室之事矣。故晝往取茅，夜而絞索，亟升其屋而治之。蓋以來歲將復始播百穀，而不暇於此故也。不待督責而自相警戒，不敢休息如此。吕氏曰：「此章終始農事，以極憂勤艱難之意。」二之日鑿冰沖沖，三之日納于凌力證反陰叶於容反。四之日其蚤音早，獻羔祭韭音九，叶己小反。九月肅霜，十月滌徒力反場，朋酒斯饗叶虚良反，曰殺羔羊。躋子奚反彼公堂，稱彼兕觥虢彭反，叶古黄反，萬壽無疆！賦也。鑿冰，謂取冰於山也。沖沖，鑿冰之意。周禮「正歲十二月，令斬冰」是也。納，藏也。藏冰所以備暑也。凌陰，冰室也。豳土寒多，正月風未解凍，故冰猶可藏也。蚤，蚤朝也。韭，菜名。獻羔祭韭，而後啓之。月令仲春「獻羔開冰，先薦寢廟」是也。蘇氏曰：「古者藏冰發冰，以節陽氣之盛。夫陽氣之在天地，譬猶火之著於物也，故常有以解之。十二月陽氣藴伏，錮而未發，其盛在下，則納冰於地中。至於二月，四陽作，蟄蟲起，陽始用事，則亦始啓冰而廟薦之。至於四月，陽氣畢達，陰氣將絶，則冰於是大發。食肉之禄，老病喪浴，冰無不及。是以冬無愆陽，夏無伏陰，春無淒風，秋無苦雨，雷出不震，無災霜雹，癘疾不降，民不夭札也。」胡氏曰：「藏冰開冰，亦聖人輔相燮調之一事爾，不專恃此以爲治也。」肅霜，氣肅而霜降也。滌場者，農事畢而掃場地也。兩尊曰朋。鄉飲酒之禮，「兩尊壺于房户閒」是也。躋，升也。公堂，君之堂也。稱，舉也。疆，竟也。張子曰：「此章見民忠愛其君之甚。既勸趨其藏冰之役，又相戒速畢場功，殺羊以獻于公，舉酒而祝其壽也。」
七月八章，章十一句。周禮籥章：「中春晝擊土鼓，龡豳詩以逆暑。中秋夜迎寒，亦如之。」即謂此詩也。王氏曰：「仰觀星日霜露之變，俯察昆蟲草木之化，以知天時，以授民事。女服事乎内，男服事乎外。上以誠愛下，下以忠利上。父父子子，夫夫婦婦，養老而慈幼，食力而助弱。其祭祀也時，其燕饗也節。此七月之義也。」
「而」字下，元本、元十卷本、明正統本、明嘉靖本多「西」字。
「而」，元本、元十卷本、明正統本、明嘉靖本作「則」。
鴟鴞鴟鴞，既取我子又叶入聲，無毁我室又叶上聲。恩斯勤斯，鬻由六反子之閔叶眉貧反斯。比也。爲鳥言以自比也。鴟鴞，鵂鶹，惡鳥，攫鳥子而食者也。室，鳥自名其巢也。恩，情愛也。勤，篤厚也。鬻，養。閔，憂也。武王克商，使弟管叔鮮、蔡叔度監于紂子武庚之國。武王崩，成王立，周公相之。而二叔以武庚叛，且流言於國曰：「周公將不利於孺子。」故周公東征，二年，乃得管叔、武庚而誅之。而成王猶未知公之意也。公乃作此詩以貽王，託爲鳥之愛巢者，呼鴟鴞而謂之曰：鴟鴞鴟鴞，爾既取我之子矣，無更毁我之室也。以我情愛之心，篤厚之意，鬻養此子，誠可憐憫。今既取之，其毒甚矣，況又毁我室乎！以比武庚既敗管、蔡，不可更毁我王室也。迨天之未陰雨，徹彼桑土音杜，徒古反，綢直留反繆莫侯反牖户叶後五反。今女音汝下民，或敢侮予叶演女反！比也。迨，及。徹，取也。桑土，桑根皮也。綢繆，纏綿也。牖，巢之通氣處。户，其出入處也。亦爲鳥言：我及天未陰雨之時，而往取桑根，以纏綿巢之隙穴，使之堅固，以備陰雨之患。則此下土之民，誰敢有侮予者！亦以比己深愛王室，而預防其患難之意。故孔子贊之曰：「爲此詩者，其知道乎！能治其國家，誰敢侮之？」予手拮音吉据音居，予所捋力活反荼，予所蓄租子胡反，予口卒瘏音徒，曰予未有室家叶古胡反。比也。拮据，手口共作之貌。捋，取也。荼，萑苕，可藉巢者也。蓄，積。租，聚。卒，盡。瘏，病也。室家，巢也。亦爲鳥言：作巢之始，所以拮据以捋荼蓄租，勞苦而至於盡病者，以巢之未成也。以比己之前日所以勤勞如此者，以王室之新造而未集故也。予羽譙譙在消反，予尾翛翛素彫反。予室翹翹祈消反，風雨所漂匹遥反摇。予維音嘵嘵呼堯反！比也。譙譙，殺也。翛翛，敝也。翹翹，危也。嘵嘵，急也。亦爲鳥言：羽殺尾敝以成其室，而未定也，風雨又從而飄摇之。則我之哀鳴，安得而不急哉！以比己既勞悴，王室又未安，而多難乘之。則其作詩以喻王，亦不得而不汲汲也。
「叶」字，元本、元十卷本、明正統本、明嘉靖本無。
「皮」字，元本、元十卷本、明正統本、明嘉靖本無。
我徂東山，慆慆吐刀反不歸無韻，未詳。我來自東，零雨其濛。我東曰歸，我心西悲。制彼裳衣，勿士行户郎反枚叶謨悲反。蜎蜎烏玄反者蠋音蜀，烝在桑野叶上與反。敦都廻反彼獨宿，亦在車下叶後五反。賦也。東山，所征之地也。慆慆，言久也。零，落也。濛，雨貌。裳衣，平居之服也。勿士行枚，未詳其義。鄭氏曰：「士，事也。行，陳也。枚，如箸，銜之，有繣結項中，以止語也。」蜎蜎，動貌。蠋，桑蟲，似蠶者也。烝，發語聲。敦，獨處不移之貌。此則興也。成王既得鴟鴞之詩，又感雷風之變，始悟而迎周公。於是周公東征已三年矣。既歸，因作詩以勞歸士。蓋爲之述其意而言曰：我之東征既久，而歸塗又有遇雨之勞。因追言其在東而言歸之時，心已西嚮而悲。於是制其平居之服，而以爲自今可以勿爲行陳銜枚之事矣。及其在塗，則又覩物起興，而自歎曰：彼蜎蜎者蠋，其在彼桑野矣。此敦然而獨宿者，則亦在此車下矣。我徂東山，慆慆不歸。我來自東，零雨其濛。果臝力果反之實，亦施羊豉反于宇。伊威在室，蠨音蕭蛸所交反在户後五反。町他頂反畽他短反鹿場，熠以執反燿以照反宵行叶户郎反。不可畏叶於非反也，伊可懷叶胡威反也。賦也。果臝，栝樓也。施，延也。蔓生延施于宇下也。伊威，鼠婦也。室不掃則有之。蠨蛸，小蜘蛛也。户無人出入，則結網當之。町畽，舍旁隙地也。無人焉，故鹿以爲場也。熠燿，明不定貌。宵行，蟲名，如蠶，夜行，喉下有光如螢也。章首四句言其往來之勞，在外之久，故每章重言，見其感念之深。遂言己東征而室廬荒廢至於如此，亦可畏矣。然豈可畏而不歸哉？亦可懷思而已。此則述其歸未至而思家之情也。我徂東山，慆慆不歸。我來自東，零雨其濛。鸛古玩反鳴于垤田節反，叶地一反，婦歎于室。洒埽穹窒，我征聿至叶入聲。有敦都廻反瓜苦，烝在栗薪。自我不見，于今三年叶尼因反。賦也。鸛，水鳥似鶴者也。垤，蟻塚也。穹窒，見七月。將陰雨，則穴處者先知，故蟻出垤。而鸛就食之，遂鳴於其上也。行者之妻亦思其夫之勞苦，而歎息於家。於是洒掃穹窒以待其歸，而其夫之行忽已至矣。因見苦瓜繫於栗薪之上，而曰：自我之不見此，亦已三年矣。栗，周土所宜木，與苦瓜皆微物也。見之而喜，則其行久而感深可知矣。我徂東山，慆慆不歸。我來自東，零雨其濛。倉庚于飛，熠燿其羽。之子于歸，皇駁邦角反其馬叶滿補反。親結其縭叶離、羅二音，九十其儀叶宜、俄二音。其新孔嘉叶居宜、居何二反，其舊如之何叶奚、河二音？賦而興也。倉庚飛，昏姻時也。熠燿，鮮明也。黄白曰皇，駵白曰駁。縭，婦人之褘也。母戒女，而爲之施衿結帨也。九其儀、十其儀，言其儀之多也。賦時物以起興，而言東征之歸士，未有室家者，及時而昏姻，既甚美矣；其舊有室家者，相見而喜，當如何邪？
東山四章，章十二句。序曰：「一章言其完也，二章言其思也，三章言其室家之望女也，四章樂男女之得及時也。君子之於人，序其情而閔其勞，所以説也。『説以使民，民忘其死』，其唯東山乎？」愚謂：完，謂全師而歸，無死傷之苦。思，謂未至而思，有愴恨之懷。至於室家望女、男女及時，亦皆其心之所願而不敢言者，上之人乃先其未發而歌詠以勞苦之，則其歡欣感激之情爲如何哉！蓋古之勞詩皆如此。其上下之際，情志交孚，雖家人父子之相語，無以過之。此其所以維持鞏固數十百年，而無一旦土崩之患也。
「烏」，原作「鳥」，據經典釋文、南圖宋本、宋刊明印本、元本、元十卷本、明正統本、明嘉靖本改。
「似」，元本、元十卷本、明正統本、明嘉靖本作「如」。
元本、元十卷本、明正統本、明嘉靖本「詩」上有「此」字。
「其」，元本、元十卷本、明正統本、明嘉靖本作「則」。
既破我斧，又缺我斨七羊反。周公東征，四國是皇。哀我人斯，亦孔之將。賦也。隋銎曰斧，方銎曰斨，征伐之用也。四國，四方之國也。皇，匡也。將，大也。從軍之士，以前篇周公勞己之勤，故言此以答其意曰：東征之役，既破我斧而缺我斨，其勞甚矣。然周公之爲此舉，蓋將使四方莫敢不一於正而後已，其哀我人也，豈不大哉！然則雖有破斧缺斨之勞，而義有所不得辭矣。夫管、蔡流言以謗周公，而公以六軍之衆往而征之，使其心一有出於自私而不在於天下，則撫之雖勤，勞之雖至，而從役之士豈能不怨也哉？今觀此詩，固足以見周公之心大公至正，天下信其無有一豪自愛之私；抑又有以見當是之時，雖被堅執鋭之人，亦皆能以周公之心爲心，而不自爲一身一家之計，蓋亦莫非聖人之徒也。學者於此熟玩而有得焉，則其心正大，而天地之情真可見矣。既破我斧，又缺我錡巨宜反，叶巨何反。周公東征，四國是吪五戈反。哀我人斯，亦孔之嘉叶居何反。賦也。錡，鑿屬。吪，化。嘉，善也。既破我斧，又缺我銶音求。周公東征，四國是遒在羞反。哀我人斯，亦孔之休。賦也。銶，木屬。遒，斂而固之也。休，美也。
破斧三章，章六句。范氏曰：「象日以殺舜爲事，舜爲天子也，則封之。管、蔡啓商以叛，周公之爲相也，則誅之。迹雖不同，其道則一也。蓋象之禍，及於舜而已，故舜封之。管、蔡流言，將危周公以閒王室，得罪於天下，故周公誅之。非周公誅之，天下之所當誅也，周公豈得而私之哉？」
伐柯如何？匪斧不克。取七喻反妻如何？匪媒不得。比也。柯，斧柄也。克，能也。媒，通二姓之言者也。周公居東之時，東人言此，以比平日欲見周公之難。伐柯伐柯，其則不遠。我覯古豆反之子，籩豆有踐賤淺反。比也。則，法也。我，東人自我也。之子，指其妻而言也。籩，竹豆也。豆，木豆也。踐，行列之貌。言伐柯而有斧，則不過即此舊斧之柯，而得其新柯之法。娶妻而有媒，則亦不過即此見之，而成其同牢之禮矣。東人言此，以比今日得見周公之易，深喜之之詞也。
九罭于逼反之魚，鱒才損反魴音房。我覯之子，衮古本反衣繡裳。興也。九罭，九囊之網也。鱒，似鯶而鱗細眼赤。魴，已見上。皆魚之美者也。我，東人自我也。之子，指周公也。衮衣裳九章：一曰龍；二曰山；三曰華蟲，雉也；四曰火；五曰宗彝，虎蜼也，皆繢於衣。六曰藻，七曰粉米，八曰黼，九曰黻，皆繡於裳。天子之龍一升二降，上公但有降龍。以龍首卷然，故謂之衮也。此亦周公居東之時，東人喜得見之，而言九罭之網，則有鱒魴之魚矣。我覯之子，則見其衮衣繡裳之服矣。鴻飛遵渚，公歸無所，於女音汝，下同信處。興也。遵，循也。渚，小洲也。女，東人自相女也。再宿曰信。東人聞成王將迎周公，又自相謂而言：鴻飛則遵渚矣，公歸豈無所乎？今特於女信處而已。鴻飛遵陸，公歸不復，於女信宿。興也。高平曰陸。不復，言將留相王室，而不復來東也。是以有衮衣兮，無以我公歸兮，無使我心悲兮。賦也。承上二章，言周公信處信宿於此，是以東方有此服衮衣之人。又願其且留於此，無遽迎公以歸。歸則將不復來，而使我心悲也。
狼跋蒲末反其胡，載疐丁四反其尾。公孫音遜碩膚，赤舄音昔几几。興也。跋，躐也。胡，頷下懸肉也。載，則。疐，跲也。老狼有胡，進而躐其胡，則退而跲其尾。公，周公也。孫，讓。碩，大。膚，美也。赤舄，冕服之舄也。几几，安重貌。周公雖遭疑謗，然所以處之不失其常，故詩人美之。言狼跋其胡，則疐其尾矣。公遭流言之變，而其安肆自得乃如此。蓋其道隆德盛，而安土樂天，有不足言者，所以遭大變而不失其常也。夫公之被毁，以管、蔡之流言也。而詩人以爲此非四國之所爲，乃公自讓其大美而不居耳。蓋不使讒邪之口得以加乎公之忠聖，此可見其愛公之深、敬公之至，而其立言亦有法矣。狼疐其尾，載跋其胡。公孫碩膚，德音不瑕叶洪孤反。興也。德音，猶令聞也。瑕，疵病也。程子曰：「周公之處己也，夔夔然存恭畏之心；其存誠也，蕩蕩然無顧慮之意。所以不失其聖，而德音不瑕也。」
狼跋二章，章四句。范氏曰：「神龍或潛或飛，能大能小，其變化不測。然得而蓄之若犬羊然，有欲故也。唯其可以蓄之，是以亦得醢而食之。凡有欲之類，莫不可制焉。唯聖人無欲，故天地萬物不能易也。富貴、貧賤、死生，如寒暑晝夜相代乎前，吾豈有二其心乎哉？亦順受之而已矣。舜受堯之天下，不以爲泰。孔子阨於陳、蔡，而不以爲戚。周公遠則四國流言，近則王不知，而赤舄几几，德音不瑕，其致一也。」
豳國七篇，二十七章，二百三句。程元問於文中子曰：「敢問豳風何風也？」曰：「變風也。」元曰：「周公之際，亦有變風乎？」曰：「君臣相誚，其能正乎？成王終疑周公，則風遂變矣。非周公至誠，其孰卒正之哉？」元曰：「居變風之末，何也？」曰：「夷王以下，變風不復正矣。夫子蓋傷之也，故終之以豳風，言變之可正也，惟周公能之，故係之以正。變而克正，危而克扶，始終不失其本，其惟周公乎？係之豳，遠矣哉！」籥章龡豳詩以逆暑迎寒，已見於七月之篇矣。又曰：「祈年于田祖，則龡豳雅以樂田畯；祭蜡，則龡豳頌以息老物。」則考之於詩，未見其篇章之所在。故鄭氏三分七月之詩以當之，其道情思者爲風，正禮節者爲雅，樂成功者爲頌。然一篇之詩，首尾相應，乃剟取其一節而偏用之，恐無此理。故王氏不取，而但謂本有是詩而亡之，其説近是。或者又疑，但以七月全篇，隨事而變其音節，或以爲風，或以爲雅，或以爲頌，則於理爲通，而事亦可行。如又不然，則雅、頌之中，凡爲農事而作者，皆可冠以「豳」號。其説具於大田、良耜諸篇，讀者擇焉可也。
小雅二雅者，正也，正樂之歌也。其篇本有大小之殊，而先儒説又各有正變之别。以今考之，正小雅，燕饗之樂也。正大雅，會朝之樂，受釐陳戒之辭也。故或歡欣和説，以盡羣下之情；或恭敬齊莊，以發先王之德。詞氣不同，音節亦異，多周公制作時所定也。及其變也，則事未必同，而各以其聲附之。其次序時世，則有不可考者矣。
呦呦音幽鹿鳴叶音芒，食野之苹叶音旁。我有嘉賓，鼓瑟吹笙叶師莊反。吹笙鼓簧音黄，承筐是將。人之好呼報反我，示我周行叶户郎反。興也。呦呦，聲之和也。苹，藾蕭也，青色，白莖如筯。我，主人也。賓，所燕之客，或本國之臣，或諸侯之使也。瑟、笙，燕禮所用之樂也。簧，笙中之簧也。承，奉也。筐，所以盛幣帛者也。將，行也。奉筐而行幣帛，飲則以酬賓送酒，食則以侑賓勸飽也。周行，大道也。古者於旅也語，故欲於此聞其言也。此燕饗賓客之詩也。蓋君臣之分，以嚴爲主；朝廷之禮，以敬爲主。然一於嚴敬，則情或不通，而無以盡其忠告之益。故先王因其飲食聚會，而制爲燕饗之禮，以通上下之情。而其樂歌又以鹿鳴起興，而言其禮意之厚如此，庶乎人之好我，而示我以大道也。記曰：「私惠不歸德，君子不自留焉。」蓋其所望於羣臣嘉賓者，唯在於示我以大道，則必不以私惠爲德而自留矣。嗚呼，此其所以和樂而不淫也與！呦呦鹿鳴，食野之蒿。我有嘉賓，德音孔昭叶側豪反。視民不恌他彫反，叶音洮，君子是則是傚胡教反，叶胡高反。我有旨酒，嘉賓式燕以敖牛刀反。興也。蒿，菣也，即青蒿也。孔，甚。昭，明也。視，與示同。恌，偷薄也。敖，游也。言嘉賓之德音甚明，足以示民，使不偷薄。而君子所當則傚，則亦不待言語之閒，而其所以示我者深矣。呦呦鹿鳴，食野之芩其今反。我有嘉賓，鼓瑟鼓琴。鼓瑟鼓琴，和樂音洛且湛都南反，叶持林反。我有旨酒，以燕樂嘉賓之心。興也。芩，草名，莖如釵股，葉如竹，蔓生。湛，樂之久也。燕，安也。言安樂其心，則非止養其體、娱其外而已。蓋所以致其慇懃之厚，而欲其教示之無已也。
鹿鳴三章，章八句。按序以此爲「燕羣臣嘉賓」之詩。而燕禮亦云：「工歌鹿鳴、四牡、皇皇者華」，即謂此也。鄉飲酒用樂亦然。而學記言：「大學始教」，「宵雅肄三」，亦謂此三詩。然則又爲上下通用之樂矣。豈本爲燕羣臣嘉賓而作，其後乃推而用之鄉人也歟？然於朝曰君臣焉，於燕曰賓主焉，先王以禮使臣之厚，於此見矣。范氏曰：「食之以禮，樂之以樂，將之以實，求之以誠，此所以得其心也。賢者豈以飲食幣帛爲悦哉？夫婚姻不備，則貞女不行也；禮樂不備，則賢者不處也。賢者不處，則豈得樂而盡其心乎？」
「藾蕭」，原作「籟簫」，據元本、元十卷本、明正統本、明嘉靖本改。
四牡騑騑芳非反，周道倭於危反遲。豈不懷歸？王事靡盬音古，我心傷悲。賦也。騑騑，行不止之貌。周道，大路也。倭遲，回遠之貌。盬，不堅固也。此勞使臣之詩也。夫君之使臣，臣之事君，禮也。故爲臣者奔走於王事，特以盡其職分之所當爲而已，何敢自以爲勞哉？然君之心則不敢以是而自安也，故燕饗之際，叙其情以閔其勞。言駕此四牡而出使於外，其道路之回遠如此。當是時，豈不思歸乎？特以王事不可以不堅固，不敢徇私以廢公，是以内顧而傷悲也。臣勞於事而不自言，君探其情而代之言。上下之閒，可謂各盡其道矣。傳曰：「思歸者，私恩也。靡盬者，公義也。傷悲者，情思也。無私恩，非孝子也。無公義，非忠臣也。君子不以私害公，不以家事辭王事。」范氏曰：「臣之事上也，必先公而後私。君之勞臣也，必先恩而後義。」四牡騑騑，嘽嘽他丹反駱音洛馬叶滿補反。豈不懷歸？王事靡盬，不遑啓處。賦也。嘽嘽，衆盛之貌。白馬黑鬣曰駱。遑，暇。啓，跪。處，居也。翩翩音篇者鵻當作「隹」，朱惟反，載飛載下叶後五反，集于苞栩況甫反。王事靡盬，不遑將父扶雨反。興也。翩翩，飛貌。鵻，夫不也，今鵓鳩也。凡鳥之短尾者，皆隹屬。將，養也。翩翩者鵻，猶或飛或下，而集於所安之處。今使人乃勞苦於外，而不遑養其父，此君人者所以不能自安，而深以爲憂也。范氏曰：「忠臣孝子之行役，未嘗不念其親。君之使臣，豈待其勞苦而自傷哉？亦憂其憂，如己而已矣。此聖人所以感人心也。」翩翩者鵻，載飛載止，集于苞杞音起。王事靡盬，不遑將母叶滿彼反。興也。杞，枸檵也。駕彼四駱，載驟助救反駸駸侵、寢二音。豈不懷歸？是用作歌，將母來諗深、審二音。賦也。駸駸，驟貌。諗，告也。以其不獲養父母之情，而來告於君也。非使人作是歌也，設言其情以勞之耳。獨言將母者，因上章之文也。
四牡五章，章五句。按序言此詩所以「勞使臣之來」，甚協詩意。故春秋傳亦云。而外傳以爲章使臣之勤。所謂使臣，雖叔孫之自稱，亦正合其本事也。但儀禮又以爲上下通用之樂，疑亦本爲勞使臣而作，其後乃移以它用耳。
皇皇者華芳無反，與夫叶，于彼原隰。駪駪所巾反征夫，每懷靡及。興也。皇皇，猶煌煌也。華，草木之華也。高平曰原，下濕曰隰。駪駪，衆多疾行之貌。征夫，使臣與其屬也。懷，思也。此遣使臣之詩也。君之使臣，固欲其宣上德而達下情；而臣之受命，亦唯恐其無以副君之意也。故先王之遣使臣也，美其行道之勤，而述其心之所懷曰：彼煌煌之華，則于彼原隰矣。此駪駪然之征夫，則其所懷思，常若有所不及矣。蓋亦因以爲戒，然其詞之婉而不迫如此。詩之忠厚，亦可見矣。我馬維駒恭于、恭侯二反，六轡如濡如朱、如由二反。載馳載驅虧于、虧由二反，周爰咨諏子須、子侯二反。賦也。如濡，鮮澤也。周，徧。爰，於也。咨諏，訪問也。使臣自以每懷靡及，故廣詢博訪，以補其不及而盡其職也。程子曰：「咨訪，使臣之大務。」我馬維騏音其，六轡如絲叶新齎反。載馳載驅，周爰咨謀叶莫悲反。賦也。如絲，調忍也。謀，猶諏也，變文以協韻爾。下章放此。我馬維駱，六轡沃烏毒反若。載馳載驅，周爰咨度待洛反。賦也。沃若，猶如濡也。度，猶謀也。我馬維駰音因，六轡既均。載馳載驅，周爰咨詢。賦也。陰白雜毛曰駰。均，調也。詢，猶度也。
皇皇者華五章，章四句。按序以此詩爲「君遣使臣」。春秋内、外傳皆云「君教使臣」，其説已見前篇。儀禮亦見鹿鳴。疑亦本爲遣使臣而作，其後乃移以它用也。然叔孫穆子所謂「君教使臣曰『每懷靡及』，諏謀度詢，必咨於周。敢不拜教」，可謂得詩之意矣。范氏曰：「王者遣使於四方，教之以咨諏善道，將以廣聰明也。夫臣欲助其君之德，必求賢以自助。故臣能從善，則可以善君矣；臣能聽諫，則可以諫君矣。未有不自治而能正君者也。」
常棣之華，鄂五各反不韡韡韋鬼反。凡今之人，莫如兄弟待禮反。興也。常棣，棣也，子如櫻桃，可食。鄂，鄂然外見之貌。不，猶豈不也。韡韡，光明貌。此燕兄弟之樂歌。故言常棣之華，則其鄂然而外見者，豈不韡韡乎？凡今之人，則豈有如兄弟者乎？死喪之威，兄弟孔懷叶胡威反。原隰裒薄侯反矣，兄弟求矣。賦也。威，畏。懷，思。裒，聚也。言死喪之禍，它人所畏惡，惟兄弟爲相恤耳。至於積屍裒聚於原野之閒，亦惟兄弟爲相求也。此詩蓋周公既誅管、蔡而作。故此章以下，專以死喪、急難、鬬鬩之事爲言，其志切，其情哀。乃處兄弟之變，如孟子所謂「其兄關弓而射之，則己垂涕泣而道之」者。序以爲「閔管、蔡之失道」者，得之。而又以爲文武之詩，則誤矣。大抵舊説詩之時世，皆不足信，舉此自相矛盾者以見其一端，後不能悉辯也。脊井益反令音零在原，兄弟急難叶泥沿反。每有良朋，況也永歎吐丹反，叶它涓反。興也。脊令，雝渠，水鳥也。況，發語詞，或曰當作「怳」。脊令飛則鳴，行則摇，有急難之意，故以起興。而言當此之時，雖有良朋，不過爲之長歎息而已，力或不能相及也。東萊吕氏曰：「疏其所親，而親其所疏，此失其本心者也。故此詩反覆言朋友之不如兄弟，蓋示之以親疏之分，使之反循其本也。本心既得，則由親及疏，秩然有序，兄弟之親既篤，而朋友之義亦敦矣。初非薄於朋友也，苟雜施而不孫，雖曰厚於朋友，如無源之水，朝滿夕除，胡可保哉？或曰：人之在難，朋友亦可以坐視歟？曰『每有良朋，況也永歎』，則非不憂憫，但視『兄弟急難』，爲有差等耳。詩人之詞，容有抑揚，然常棣，周公作也，聖人之言，小大高下皆宜，而前後左右不相悖。」兄弟鬩許歷反于牆，外禦其務春秋傳作「侮」，罔甫反。每有良朋，烝之承反也無戎叶而主反。賦也。鬩，鬬很也。禦，禁也。烝，發語聲。戎，助也。言兄弟設有不幸鬬很于内，然有外侮，則同心禦之矣。雖有良朋，豈能有所助乎？富辰曰：「兄弟雖有小忿，不廢懿親。」喪亂既平，既安且寧。雖有兄弟，不如友生叶桑經反。賦也。上章言患難之時，兄弟相救，非朋友可比。此章遂言安寧之後，乃有視兄弟不如友生者，悖理之甚也。儐賓胤反爾籩豆，飲酒之飫於慮反。兄弟既具，和樂音洛且孺。賦也。儐，陳。飫，饜。具，俱也。孺，小兒之慕父母也。言陳籩豆以醉飽，而兄弟有不具焉，則無與共享其樂矣。妻子好呼報反合，如鼓瑟琴。兄弟既翕許及反，和樂且湛答南反，叶持林反。賦也。翕，合也。言妻子好合，如琴瑟之和；而兄弟有不合焉，則無以久其樂矣。宜爾室家叶古胡反，樂爾妻帑音奴。是究是圖，亶其然乎就用乎字爲韻！賦也。帑，子。究，窮。圖，謀。亶，信也。宜爾室家者，兄弟具，而後樂且孺也。樂爾妻帑者，兄弟翕，而後樂且湛也。兄弟於人，其重如此。試以是究而圖之，豈不信其然乎！東萊吕氏曰：「告人以兄弟之當親，未有不以爲然者也。苟非是究是圖，實從事於此，則亦未有誠知其然者也。不誠知其然，則所知者特其名而已矣。凡學蓋莫不然。」
常棣八章，章四句。此詩首章略言至親莫如兄弟之意。次章乃以意外不測之事言之，以明兄弟之情，其切如此。三章但言急難，則淺於死喪矣。至於四章，則又以其情義之甚薄，而猶有所不能已者言之。其序若曰：不待死喪，然後相收；但有急難，便當相助。言又不幸而至於或有小忿，猶必共禦外侮。其所以言之者，雖若益輕以約，而所以著夫兄弟之義者，益深且切矣。至於五章，遂言安寧之後，乃謂兄弟不如友生，則是至親反爲路人，而人道或幾乎息矣。故下兩章，乃復極言兄弟之恩，異形同氣，死生苦樂，無適而不相須之意。卒章又申告之，使反覆窮極而驗其信然。可謂委曲漸次，説盡人情矣。讀者宜深味之。
伐木丁丁陟耕反，鳥鳴嚶嚶於耕反。出自幽谷，遷于喬木。嚶其鳴矣，求其友聲。相息亮反彼鳥矣，猶求友聲。矧伊人矣，不求友生叶桑經反。神之聽之，終和且平。興也。丁丁，伐木聲。嚶嚶，鳥聲之和也。幽，深。遷，升。喬，高。相，視。矧，況也。此燕朋友故舊之樂歌。故以伐木之丁丁，興鳥鳴之嚶嚶，而言鳥之求友。遂以鳥之求友，喻人之不可無友也。人能篤朋友之好，則神之聽之，終和且平矣。伐木許許呼古反，釃所宜反酒有藇象吕反。既有肥羜直吕反，以速諸父扶雨反。寧適不來，微我弗顧叶居五反。於音烏粲洒所懈反埽蘇報反，叶蘇吼反，陳饋八簋叶己有反。既有肥牡，以速諸舅其九反。寧適不來，微我有咎其九反。興也。許許，衆人共力之聲。淮南子曰：舉大木者呼「邪許」。蓋舉重勸力之歌也。釃酒者，或以筐，或以草，泲之而去其糟也。禮所謂「縮酌用茅」是也。藇，美貌。羜，未成羊也。速，召也。諸父，朋友之同姓而尊者也。微，無。顧，念也。於，歎辭。粲，鮮明貌。八簋，器之盛也。諸舅，朋友之異姓而尊者也。先諸父而後諸舅者，親疏之殺也。咎，過也。言具酒食以樂朋友如此，寧使彼適有故而不來，而無使我恩意之不至也。孔子曰：「所求乎朋友先施之，未能也。」此可謂能先施矣。伐木于阪叶孚臠反，釃酒有衍。籩豆有踐在演反，兄弟無遠。民之失德，乾餱音侯以愆叶起淺反。有酒湑思吕反我，無酒酤音古我。坎坎鼓我，蹲蹲七旬反舞我。迨音待我暇叶後五反矣，飲此湑矣。興也。衍，多也。踐，陳列貌。兄弟，朋友之同儕者。無遠，皆在也。先諸舅而後兄弟者，尊卑之等也。乾餱，食之薄者也。愆，過也。湑，亦釃也。酤，買也。坎坎，擊鼓聲。蹲蹲，舞貌。迨，及也。言人之所以至於失朋友之義者，非必有大故，或但以乾餱之薄，不以分人，而至於有愆耳。故我於朋友，不計有無，但及閑暇，則飲酒以相樂也。
天保定爾，亦孔之固。俾爾單音丹厚，何福不除直慮反？俾爾多益，以莫不庶。賦也。保，安也。爾，指君也。固，堅。單，盡也。除，除舊而生新也。庶，衆也。人君以鹿鳴以下五詩燕其臣，臣受賜者，歌此詩以答其君。言天之安定我君，使之獲福如此也。天保定爾，俾爾戩子淺反穀。罄無不宜，受天百禄。降爾遐福，維日不足。賦也。聞人氏曰：「戩，與剪同，盡也。」穀，善也。盡善云者，猶其曰「單厚」、「多益」也。罄，盡。遐，遠也。爾有以受天之禄矣，而又降爾以福。言天人之際，交相與也。書所謂「昭受上帝，天其申命用休」，語意正如此。天保定爾，以莫不興。如山如阜，如岡如陵。如川之方至，以莫不增。賦也。興，盛也。高平曰陸，大陸曰阜，大阜曰陵，皆高大之意。川之方至，言其盛長之未可量也。吉蠲古玄反爲饎尺志反，是用孝享叶虚良反。禴餘若反祠烝嘗，于公先王。君曰卜爾，萬壽無疆。賦也。吉，言諏日擇士之善。蠲，言齋戒滌濯之潔。饎，酒食也。享，獻也。宗廟之祭，春曰祠，夏曰禴，秋曰嘗，冬曰烝。公，先公也，謂后稷以下至公叔祖類也。先王，大王以下也。君，通謂先公先王也。卜，猶期也。此尸傳神意，以嘏主人之詞。文王時，周未有曰「先王」者，此必武王以後所作也。神之弔都歷反矣，詒以之反爾多福叶筆力反。民之質矣，日用飲食。羣黎百姓，徧爲爾德。賦也。弔，至也。神之至矣，猶言祖考來格也。詒，遺。質，實也。言其質實無僞，日用飲食而已。羣，衆也。黎，黑也，猶秦言「黔首」也。百姓，庶民也。爲爾德者，言則而象之，猶助爾而爲德也。如月之恒古登反，如日之升。如南山之壽，不騫起虔反不崩。如松柏之茂，無不爾或承。賦也。恒，弦。升，出也。月上弦而就盈，日始出而就明。騫，虧也。承，繼也。言舊葉將落，而新葉已生，相繼而長茂也。
「古」，元本、元十卷本、明正統本、明嘉靖本作「胡」。
采薇采薇，薇亦作叶則故反止。曰歸曰歸，歲亦莫音慕止。靡室靡家叶古乎反，玁音險狁音允之故。不遑啓居，玁狁之故。興也。薇，菜名。作，生出地也。莫，晚。靡，無也。玁狁，北狄也。遑，暇。啓，跪也。此遣戍役之詩。以其出戍之時采薇以食，而念歸期之遠也。故爲其自言，而以采薇起興曰：采薇采薇，則薇亦作止矣。曰歸曰歸，則歲亦莫止矣。然凡此所以使我舍其室家，而不暇啓居者，非上之人固爲是以苦我也，直以玁狁侵陵之故，有所不得已而然耳。蓋叙其勤苦悲傷之情，而又風以義也。程子曰：「毒民不由其上，則人懷敵愾之心矣。」又曰：「古者戍役，兩朞而還。今年春莫行，明年夏代者至，復留備秋，至過十一月而歸，又明年中春至，春暮遣次戍者。每秋與冬初，兩番戍者皆在疆圉，如今之防秋也。」采薇采薇，薇亦柔止。曰歸曰歸，心亦憂止。憂心烈烈，載飢載渴叶巨烈反。我戍未定，靡使歸聘。興也。柔，始生而弱也。烈烈，憂貌。載，則也。定，止。聘，問也。言戍人念歸期之遠，而憂勞之甚。然戍事未已，則無人可使歸而問其室家之安否也。采薇采薇，薇亦剛止。曰歸曰歸，歲亦陽止。王事靡盬，不遑啓處。憂心孔疚叶訖力反，我行不來叶六直反。興也。剛，既成而剛也。陽，十月也。時純陰用事，嫌於無陽，故名之曰陽月也。孔，甚。疚，病也。來，歸也。此見士之竭力致死，無還心也。彼爾維何？維常之華芳無、胡瓜二反。彼路斯何？君子之車斤於、尺奢二反。戎車既駕，四牡業業。豈敢定居？一月三捷。興也。爾，華盛貌。常，常棣也。路，戎車也。君子，謂將帥也。業業，壯也。捷，勝也。彼爾然而盛者，常棣之華也。彼路車者，君子之車也。戎車既駕，而四牡盛矣。則何敢以定居乎？庶乎一月之閒，三戰而三捷爾。駕彼四牡，四牡騤騤求龜反。君子所依，小人所腓符非反。四牡翼翼，象弭彌氏反魚服叶蒲北反。豈不日戒叶訖力反？玁狁孔棘。賦也。騤騤，强也。依，猶乘也。腓，猶芘也。程子曰：「腓，隨動也。如足之腓，足動則隨而動也。」翼翼，行列整治之狀。象弭，以象骨飾弓弰也。魚，獸名，似豬，東海有之，其皮背上斑文，腹下純青，可爲弓鞬矢服也。戒，警。棘，急也。言戎車者，將帥之所依乘，戍役之所芘倚。且其行列整治，而器械精好如此。豈不日相警戒乎？玁狁之難甚急，誠不可以忘備也。昔我往矣，楊柳依依。今我來思，雨于付反雪霏霏芳菲反。行道遲遲，載渴載飢。我心傷悲，莫知我哀叶於希反！賦也。楊柳，蒲柳也。霏霏，雪甚貌。遲遲，長遠也。此章又設爲役人預自道其歸時之事，以見其勤勞之甚也。程子曰：「此皆極道其勞苦憂傷之情也。上能察其情，則雖勞而不怨，雖憂而能勵矣。」范氏曰：「予於采薇，見先王以人道使人，後世則牛羊而已矣。」
「故」字下，明正統本、明嘉靖本多雙行小字：「此章『作』與『莫』、『故』叶，『薇』與『歸』叶，『家』又與『居』叶。」
我出我車，于彼牧叶莫狄反矣。自天子所，謂我來叶六直反矣。召彼僕夫，謂之載叶節力反矣。王事多難乃旦反，維其棘矣。賦也。牧，郊外也。自，從也。天子，周王也。僕夫，御夫也。此勞還率之詩。追言其始受命出征之時，出車於郊外，而語其人曰：我受命於天子之所而來。於是乎召御夫，使之載其車以行，而戒之曰：王事多難，是行也，不可以緩矣。我出我車，于彼郊叶音高矣。設此旐音兆矣，建彼旄音毛矣。彼旟音餘旐斯，胡不斾斾叶蒲寐反？憂心悄悄，僕夫況瘁似醉反。賦也。郊在牧内。蓋前軍已至牧，而後軍猶在郊也。設，陳也。龜蛇曰旐。建，立也。旄，注旄於旗干之首也。鳥隼曰旟。鳥隼龜蛇，曲禮所謂「前朱雀而後玄武」也。楊氏曰：「師行之法，四方之星各隨其方，以爲左右前後。進退有度，各司其局，則士無失伍離次矣。」斾斾，飛揚之貌。悄悄，憂貌。況，兹也，或云當作「怳」。言出車在郊，建設旗幟。彼旗幟者，豈不斾斾而飛揚乎？但將帥方以任大責重爲憂，而僕夫亦爲之恐懼而憔悴耳。東萊吕氏曰：「古者出師，以喪禮處之。命下之日，士皆泣涕。夫子之言行三軍，亦曰『臨事而懼』。皆此意也。」王命南仲，往城于方。出車彭彭叶鋪郎反，旂旐央央於良反。天子命我，城彼朔方。赫赫南仲，玁狁于襄。賦也。王，周王也。南仲，此時大將也。方，朔方，今靈、夏等州之地。彭彭，衆盛貌。交龍爲旂。此所謂「左青龍」也。央央，鮮明也。赫赫，威名光顯也。襄，除也。或曰上也，與「懷山襄陵」之「襄」同，言勝之也。東萊吕氏曰：「大將傳天子之命以令軍衆，於是車馬衆盛，旂旐鮮明，威靈氣焰，赫然動人矣。兵事以哀敬爲本，而所尚則威。二章之戒懼，三章之奮揚，並行而不相悖也。」程子曰：「城朔方而玁狁之難除，禦戎狄之道，守備爲本，不以攻戰爲先也。」昔我往矣，黍稷方華叶芳無反。今我來思，雨于付反雪載塗。王事多難，不遑啓居。豈不懷歸？畏此簡書。賦也。華，盛也。塗，凍釋而泥塗也。簡書，戒命也。鄰國有急，則以簡書相戒命也。或曰：簡書，策命臨遣之詞也。此言其既歸在塗，而本其往時所見，與今還時所遭，以見其出之久也。東萊吕氏曰：「采薇之所謂『往』，遣戍時也；此詩之所謂『往』，在道時也。采薇之所謂『來』，戍畢時也；此詩之所謂『來』，歸而在道時也。」喓喓於遥反草蟲，趯趯他歷反阜螽。未見君子，憂心忡忡敕中反。既見君子，我心則降户江反，叶胡攻反。赫赫南仲，薄伐西戎。賦也。此言將帥之出征也，其室家感時物之變而念之。以爲未見而憂之如此，必既見然後心可降耳。然此南仲今何在乎？方往伐西戎而未歸也。豈既却玁狁，而還師以伐昆夷也與？薄之爲言聊也。蓋不勞餘力矣。春日遲遲，卉許貴反木萋萋七西反。倉庚喈喈音皆，叶居奚反，采蘩祁祁巨移反。執訊音信獲醜，薄言還音旋歸。赫赫南仲，玁狁于夷。賦也。卉，草也。萋萋，盛貌。倉庚，黄鸝也。喈喈，聲之和也。訊，其魁首當訊問者也。醜，徒衆也。夷，平也。歐陽氏曰：「述其歸時春日暄妍，草木榮茂，而禽鳥和鳴。於此之時，執訊獲醜而歸，豈不樂哉？」鄭氏曰：「此時亦伐西戎，獨言平玁狁者，玁狁大，故以爲始，以爲終。」
「御」，元本、元十卷本、明正統本、明嘉靖本作「僕」。
「旂」，原作「旗」，據吕祖謙吕氏家塾讀詩記、明正統本、明嘉靖本改。
「敕」，原作「欶」，據元本、元十卷本、明正統本、明嘉靖本改。
有杕大計反之杜，有睆華版反其實。王事靡盬，繼嗣我日。日月陽止，女心傷止，征夫遑止。賦也。睆，實貌。嗣，續也。陽，十月也。遑，暇也。此勞還役之詩。故追述其未還之時，室家感於時物之變，而思之曰：特生之杜，有睆其實，則秋冬之交矣。而征夫以王事出，乃以日繼日，而無休息之期。至于十月，可以歸而猶不至，故女心悲傷而曰：征夫亦可以暇矣，曷爲而不歸哉？或曰興也。下章放此。有杕之杜，其葉萋萋。王事靡盬，我心傷悲。卉木萋止，女心悲止，征夫歸止。賦也。萋萋，盛貌。春將莫之時也。歸止，可以歸也。陟彼北山，言采其杞。王事靡盬，憂我父母叶滿洧反。檀車幝幝尺善反，四牡痯痯古緩反，叶古轉反，征夫不遠。賦也。檀木堅，宜爲車。幝幝，敝貌。痯痯，罷貌。登山采杞，則春已莫而杞可食矣。蓋託以望其君子，而念其以王事詒父母之憂也。然檀車之堅而敝矣，四牡之壯而罷矣，則征夫之歸，亦不遠矣。匪載匪來叶六直反，憂心孔疚叶訖力反。期逝不至叶朱力反，而多爲恤。卜筮偕叶舉里反止，會言近叶渠紀反止，征夫邇止。賦也。載，裝。疚，病。逝，往。恤，憂。偕，俱。會，合也。言征夫不裝載而來歸，固已使我念之而甚病矣。況歸期已過，而猶不至，則使我多爲憂恤，宜如何哉？故且卜且筮，相襲俱作，合言於繇，而皆曰近矣，則征夫其亦邇而將至矣。范氏曰：「以卜筮終之，言思之切而無所不爲也。」
杕杜四章，章七句。鄭氏曰：「遣將帥及戍役，同歌同時，欲其同心也。反而勞之，異歌異日，殊尊卑也。記曰：『賜君子小人不同日。』此其義也。」王氏曰：「出而用兵，則均服同食，一衆心也。入而振旅，則殊尊卑，辨貴賤，定衆志也。」范氏曰：「出車勞率，故美其功。杕杜勞衆，故極其情。先王以己之心爲人之心，故能曲盡其情，使民忘其死以忠於上也。」
南陔此笙詩也，有聲無詞。舊在魚麗之後。以儀禮考之，其篇次當在此。今正之。説見華黍。
白華之什二之二毛公以南陔以下三篇無辭，故升魚麗以足鹿鳴什數，而附笙詩三篇於其後，因以南有嘉魚爲次什之首。今悉依儀禮正之。
華黍亦笙詩也。鄉飲酒禮，鼓瑟而歌鹿鳴、四牡、皇皇者華。然後笙入堂下，磬南北面立，樂南陔、白華、華黍。燕禮亦鼓瑟歌鹿鳴、四牡、皇華。然後笙入立于縣中，奏南陔、白華、華黍。南陔以下，今無以考其名篇之義。然曰笙、曰樂、曰奏，而不言歌，則有聲而無詞明矣。所以知其篇第在此者，意古經篇題之下必有譜焉，如投壺魯、薛鼓之節，而亡之耳。
「魯」字下，元本、元十卷本、明正統本、明嘉靖本多「鼓」字。
魚麗力馳反于罶音柳，與酒叶，鱨音常鯊音沙，叶蘇何反。君子有酒，旨且多。興也。麗，歷也。罶，以曲薄爲笱，而承梁之空者也。鱨，楊也，今黄頰魚是也，似燕頭魚，身形厚而長大，頰骨正黄，魚之大而有力解飛者。鯊，鮀也，魚狹而小，常張口吹沙，故又名吹沙。君子，指主人。旨且多，旨而又多也。此燕饗通用之樂歌。即燕饗所薦之羞，而極道其美且多，見主人禮意之勤，以優賓也。或曰：賦也。下二章放此。魚麗于罶，魴鱧音禮。君子有酒，多且旨。興也。鱧，鮦也。又曰：鯇也。魚麗于罶，鰋音偃鯉。君子有酒，旨且有叶羽已反。興也。鰋，鮎也。有，猶多也。物其多矣，維其嘉叶居何反矣。賦也。物其旨矣，維其偕叶舉里反矣。賦也。物其有叶羽已反矣，維其時叶上紙反矣。賦也。蘇氏曰：「多則患其不嘉，旨則患其不齊，有則患其不時。今多而能嘉，旨而能齊，有而能時，言曲全也。」
魚麗六章，三章章四句，三章章二句。按儀禮鄉飲酒及燕禮，前樂既畢，皆「閒歌魚麗，笙由庚；歌南有嘉魚，笙崇丘；歌南山有臺，笙由儀。」閒，代也。言一歌一吹也。然則此六者，蓋一時之詩，而皆爲燕饗賓客上下通用之樂。毛公分魚麗以足前什，而説者不察，遂分魚麗以上爲文武詩，嘉魚以下爲成王詩，其失甚矣。
南有嘉魚，烝之承反然罩罩張教、竹卓二反。君子有酒，嘉賓式燕以樂五教、歷各二反。興也。南，謂江、漢之閒。嘉魚，鯉質，鱒鯽肌，出於沔南之丙穴。烝然，發語聲也。罩，篧也，編細竹以罩魚者也。重言罩罩，非一之詞也。此亦燕饗通用之樂。故其辭曰：南有嘉魚，則必烝然而罩罩之矣。君子有酒，則必與嘉賓共之，而式燕以樂矣。此亦因所薦之物，而道達主人樂賓之意也。南有嘉魚，烝然汕汕所諫反。君子有酒，嘉賓式燕以衎苦旦反。興也。汕，樔也，以薄汕魚也。衎，樂也。南有樛居虯反木，甘瓠音護纍力追反之。君子有酒，嘉賓式燕綏之。興也。東萊吕氏曰：「瓠有甘有苦，甘瓠則可食者也。樛木下垂而美實纍之，固結而不可解也。」愚謂，此興之取義者，似比而實興也。翩翩者鵻之誰反，烝然來叶六直、陵之二反思。君子有酒，嘉賓式燕又叶夷昔反，或如字思。興也。此興之全不取義者也。思，語詞也。又，既燕而又燕，以見其至誠有加而無已也。或曰：又思，言其又思念而不忘也。
「白」字，元本、元十卷本、明正統本、明嘉靖本無。
蓼音六彼蕭斯，零露湑息吕反兮。既見君子，我心寫叶想羽反兮。燕笑語兮，是以有譽處兮。興也。蓼，長大貌。蕭，蒿也。湑，湑然蕭上露貌。君子，指諸侯也。寫，輸寫也。燕，謂燕飲。譽，善聲也。處，安樂也。蘇氏曰：「譽、豫通。凡詩之譽，皆言樂也。」亦通。諸侯朝于天子，天子與之燕，以示慈惠，故歌此詩。言蓼彼蕭斯，則零露湑然矣。既見君子，則我心輸寫而無留恨矣。是以燕笑語而有譽處也。其曰「既見」，蓋於其初燕而歌之也。蓼彼蕭斯，零露瀼瀼如羊反。既見君子，爲龍爲光。其德不爽叶師莊反，壽考不忘。興也。瀼瀼，露蕃貌。龍，寵也。爲龍爲光，喜其德之詞也。爽，差也。其德不爽，則壽考不忘矣。褒美而祝頌之，又因以勸戒之也。蓼彼蕭斯，零露泥泥乃禮反。既見君子，孔燕豈弟。宜兄宜弟待禮反，令德壽豈開改反，叶去禮反。興也。泥泥，露濡貌。孔，甚。豈，樂。弟，易也。宜兄宜弟，猶曰宜其家人。蓋諸侯繼世而立，多疑忌其兄弟，如晉詛「無畜羣公子」、秦鍼懼選之類。故以宜其兄弟美之，亦所以警戒之也。壽豈，壽而且樂也。蓼彼蕭斯，零露濃濃奴同反。既見君子，鞗徒彫反革沖沖敕弓反。和鸞雝雝，萬福攸同。興也。濃濃，厚貌。鞗，轡也。革，轡首也，馬轡所把之外，有餘而垂者也。沖沖，垂貌。和、鸞，皆鈴也。在軾曰和，在鑣曰鸞，皆諸侯車馬之飾也。庭燎亦以君子目諸侯，而稱其鸞旂之美，正此類也。攸，所。同，聚也。
湛露四章，章四句。春秋傳：甯武子曰：「諸侯朝正於王，王宴樂之。於是賦湛露。」曾氏曰：「前兩章言厭厭夜飲，後兩章言令德令儀。雖過三爵，亦可謂不繼以淫矣。」
「猶」，元本、元十卷本、明正統本、明嘉靖本作「以興」。
彤弓弨尺昭反兮，受言藏之。我有嘉賓，中心貺叶虚王反之。鍾鼓既設，一朝饗叶虚良反之。賦也。彤弓，朱弓也。弨，弛貌。貺，與也。大飲賓曰饗。此天子燕有功諸侯而錫以弓矢之樂歌也。東萊吕氏曰：「受言藏之，言其重也。受弓人所獻，藏之王府，以待有功，不敢輕予人也。中心貺之，言其誠也。中心實欲貺之，非由外也。一朝饗之，言其速也。以王府寶藏之弓，一朝舉以畀人，未嘗有遲留顧惜之意也。後世視府藏爲己私分，至有以武庫兵賜弄臣者，則與『受言藏之』者異矣。賞賜非出於利誘，則迫於事勢，至有朝賜鐵券而暮屠戮者，則與『中心貺之』者異矣。屯膏吝賞，功臣解體，至有印刓而不忍予者，則與『一朝饗之』者異矣。」彤弓弨兮，受言載叶子利反之。我有嘉賓，中心喜叶去聲之。鍾鼓既設，一朝右音又，叶于記反之。賦也。載，抗之也。喜，樂也。右，勸也，尊也。彤弓弨兮，受言櫜古刀反，叶古號反之。我有嘉賓，中心好呼報反之。鍾鼓既設，一朝醻市由反，叶大到反之。賦也。櫜，韜。好，説。醻，報也。飲酒之禮，主人獻賓，賓酢主人。主人又酌自飲，而遂酌以飲賓，謂之醻。醻，猶厚也，勸也。
彤弓三章，章六句。春秋傳：甯武子曰：「諸侯敵王所愾，而獻其功。於是乎賜之彤弓一，彤矢百，玈弓矢千，以覺報宴。」注曰：「愾，恨怒也。」「覺，明也。謂諸侯有四夷之功，王賜之弓矢，又爲歌彤弓，以明報功宴樂。」鄭氏曰：「凡諸侯，賜弓矢然後專征伐。」東萊吕氏曰：「所謂專征者，如四夷入邊、臣子簒弑，不容待報者。其它則九伐之法，乃大司馬所職，非諸侯所專也。與後世强臣拜表輒行者異矣。」
「受」字，元本、元十卷本、明正統本、明嘉靖本無。
「興」，元本、元十卷本、明正統本、明嘉靖本、八卷本作「比」，下同。
六月棲棲音西，戎車既飭音敕。四牡騤騤求龜反，載是常服叶蒲北反。玁狁孔熾尺志反，我是用急叶音棘。王于出征，以匡王國叶于逼反。賦也。六月，建未之月也。棲棲，猶皇皇，不安之貌。戎車，兵車也。飭，整也。騤騤，强貌。常服，戎事之常服，以𩎟韋爲弁，又以爲衣，而素裳白舃也。玁狁，即獫狁，北狄也。孔，甚。熾，盛。匡，正也。成、康既没，周室寖衰。八世而厲王胡暴虐，周人逐之，出居于彘。玁狁内侵，逼近京邑。王崩，子宣王靖即位，命尹吉甫帥師伐之，有功而歸。詩人作歌以叙其事如此。司馬法：「冬夏不興師。」今乃六月而出師者，以玁狁甚熾，其事危急，故不得已而王命於是出征，以正王國也。比毗志反物四驪，閑之維則。維此六月，既成我服叶蒲北反。我服既成，于三十里。王于出征，以佐天子叶奨履反。賦也。比物，齊其力也。凡大事，祭祀、朝覲、會同，毛馬而頒之；凡軍事，物馬而頒之。毛馬齊其色，物馬齊其力。吉事尚文，武事尚强也。則，法也。服，戎服也。三十里，一舍也。古者吉行日五十里，師行日三十里。既比其物而曰四驪，則其色又齊，可以見馬之有餘矣。閑習之而皆中法則，又可以見教之有素矣。於是此月之中即成我服。既成我服，即日引道，不徐不疾，盡舍而止，又見其應變之速，從事之敏，而不失其常度也。王命於此而出征，欲其有以敵王所愾而佐天子耳。四牡脩廣，其大有顒玉容反。薄伐玁狁，以奏膚公。有嚴有翼，共音恭武之服叶蒲北反。共武之服，以定王國叶于逼反。賦也。脩，長。廣，大也。顒，大貌。奏，薦。膚，大。公，功。嚴，威。翼，敬也。共，與供同。服，事也。言將帥皆嚴敬以恭武事也。玁狁匪茹如豫反，整居焦穫音護。侵鎬胡老反及方，至于涇陽。織音志文鳥章，白斾央央於良反。元戎十乘繩證反，以先啓行叶户郎反。賦也。茹，度。整，齊也。焦、穫、鎬、方，皆地名。焦，未詳所在。穫，郭璞以爲瓠中，則今在耀州三原縣也。鎬，劉向以爲千里之鎬，則非鎬京之鎬矣，亦未詳其所在也。方，疑即朔方也。涇陽，涇水之北，在豐鎬之西北。言其深入爲寇也。織、幟字同。鳥章，鳥隼之章也。白斾，繼旐者也。央央，鮮明貌。元，大也。戎，戎車也，軍之前鋒也。啓，開。行，道也。猶言發程也。言玁狁不自度量，深入爲寇如此。是以建此旌旗，選鋒鋭進，聲其罪而致討焉。直而壯，律而臧，有所不戰，戰必勝矣。戎車既安叶於連反，如輊竹二反如軒。四牡既佶其乙反，既佶且閑叶胡田反。薄伐玁狁，至于大音泰原。文武吉甫，萬邦爲憲叶許言反。賦也。輊，車之覆而前也。軒，車之却而後也。凡車從後視之如輊，從前視之如軒，然後適調也。佶，壯健貌。大原，地名，亦曰大鹵，今在大原府陽曲縣。至于大原，言逐出之而已，不窮追也。先王治戎狄之法如此。吉甫，尹吉甫，此時大將也。憲，法也。非文無以附衆，非武無以威敵。能文能武，則萬邦以之爲法矣。吉甫燕喜，既多受祉。來歸自鎬，我行永久叶舉里反。飲於鴆反御諸友叶羽已反，炰白交反鼈膾鯉。侯誰在矣？張仲孝友叶羽已反。賦也。祉，福。御，進。侯，維也。張仲，吉甫之友也。善父母曰孝，善兄弟曰友。此言吉甫燕飲喜樂，多受福祉。蓋以其歸自鎬而行永久也，是以飲酒進饌於朋友，而孝友之張仲在焉。言其所與燕者之賢，所以賢吉甫而善是燕也。
薄言采芑音起，于彼新田，于此菑側其反畒叶每彼反。方叔涖音利止，其車三千，師干之試叶詩止反，下同。方叔率止，乘其四騏，四騏翼翼。路車有奭許力反，簟笰音弗魚服叶蒲北反，鉤膺鞗音條革叶訖力反。興也。芑，苦菜也，青白色，摘其葉有白汁出，肥可生食，亦可蒸爲茹，即今苦蕒菜。宜馬食，軍行采之，人馬皆可食也。田一歲曰菑，二歲曰新田，三歲曰畬。方叔，宣王卿士，受命爲將者也。涖，臨也。其車三千，法當用三十萬衆。蓋兵車一乘，甲士三人，步卒七十二人，又二十五人將重車在後，凡百人也。然此亦極其盛而言，未必實有此數也。師，衆。干，扞也。試，肄習也。言衆且練也。率，總率之也。翼翼，順序貌。路車，戎路也。奭，赤貌。簟笰，以方文竹簟爲車蔽也。鉤膺，馬婁頷有鉤，而在膺有樊有纓也。樊，馬大帶。纓，鞅也。鞗革，見蓼蕭篇。宣王之時，蠻荆背叛。王命方叔南征，軍行采芑而食，故賦其事以起興曰：薄言采芑，則于彼新田，于此菑畒矣。方叔涖止，則其車三千，師干之試矣。又遂言其車馬之美，以見軍容之盛也。薄言采芑，于彼新田，于此中鄉。方叔涖止，其車三千，旂旐央央。方叔率止，約軝祈支反錯衡叶户郎反，八鸞瑲瑲七羊反。服其命服，朱芾音弗斯皇，有瑲葱珩音衡，叶户郎反。興也。中鄉，民居，其田尤治。約，束。軝，轂也，以皮纏束兵車之轂而朱之也。錯，文也。鈴在鑣曰鸞，馬口兩旁各一，四馬故八也。瑲瑲，聲也。命服，天子所命之服也。朱芾，黄朱之芾也。皇，猶煌煌也。瑲，玉聲。葱，蒼色如葱者也。珩，佩首横玉也。禮：「三命赤芾葱珩。」鴪惟必反彼飛隼息允反，其飛戾天，亦集爰止。方叔涖止，其車三千，師干之試。方叔率止，鉦音征人伐鼓，陳師鞠居六反旅。顯允方叔，伐鼓淵淵叶於巾反，振旅闐闐徒顛反，叶徒鄰反。興也。隼，鷂屬，急疾之鳥也。戾，至。爰，於也。鉦，鐃也，鐲也。伐，擊也。鉦以静之，鼓以動之。鉦鼓各有人，而言鉦人伐鼓，互文也。鞠，告也。二千五百人爲師，五百人爲旅。此言將戰，陳其師旅而誓告之也。陳師告旅，亦互文耳。淵淵，鼓聲平和，不暴怒也。謂戰時進士衆也。振，止。旅，衆也。言戰罷而止其衆以入也。春秋傳曰「出曰治兵，入曰振旅」是也。闐闐，亦鼓聲也。或曰盛貌。程子曰：「振旅亦以鼓行金止。」言隼飛戾天，而亦集於所止。以興師衆之盛，而進退有節，如下文所云也。蠢尺允反爾蠻荆，大邦爲讎。方叔元老，克壯其猶。方叔率止，執訊音信獲醜叶尺由反。戎車嘽嘽吐丹反，嘽嘽焞焞吐雷反，如霆如雷。顯允方叔，征伐玁狁，蠻荆來威叶音隈。賦也。蠢者，動而無知之貌。蠻荆，荆州之蠻也。大邦，猶言中國也。元，大。猶，謀也。言方叔雖老，而謀則壯也。嘽嘽，衆也。焞焞，盛也。霆，疾雷也。方叔蓋嘗與於北伐之功者，是以蠻荆聞其名，而皆來畏服也。
「軝」，明正統本、明嘉靖本作「軧」。按「軝」是，「軧」非。下同。毛詩正義作「軧」，阮校云：「閩本、明監本、毛本同。唐石經、小字本、相臺本『軧』作『軝』。案『軝』字是也，釋文、五經文字可證。餘同此。按『軝』，説文從車，氏聲。凡氏聲與氐聲，古文分别最嚴。」孫詒讓毛詩正義校記云：「『軧』，從『氏』聲，從『氐』誤。」又見商頌烈祖。
「程子曰：『振旅亦以鼓行金止。』」按程頤伊川詩説：「振旅之行，亦以鼓止，行則以鉦。」程説當誤，與朱熹所引之意正相反。
我車既攻，我馬既同。四牡龐龐鹿同反，駕言徂東。賦也。攻，堅。同，齊也。傳曰：「宗廟齊豪，尚純也。戎事齊力，尚强也。田獵齊足，尚疾也。」龐龐，充實也。東，東都洛邑也。周公相成王，營洛邑爲東都，以朝諸侯。周室既衰，久廢其禮。至于宣王，内修政事，外攘夷狄，復文武之竟土，修車馬，備器械，復會諸侯於東都，因田獵而選車徒焉。故詩人作此以美之。首章汎言將往東都也。田車既好叶許厚反，四牡孔阜符有反。東有甫草叶此苟反，駕言行狩叶始九反。賦也。田車，田獵之車。好，善也。阜，盛大也。甫草，甫田也，後爲鄭地，今開封府中牟縣西圃田澤是也。宣王之時，未有鄭國，圃田屬東都畿内，故往田也。此章指言將往狩于圃田也。之子于苗叶音毛，選徒囂囂五刀反。建旐設旄，搏音博獸于敖。賦也。之子，有司也。苗，狩獵之通名也。選，數也。囂囂，聲衆盛也。數車徒者，其聲囂囂，則車徒之衆可知。且車徒不譁而惟數者有聲，又見其静治也。敖，近滎陽，地名也。此章言至東都，而選徒以獵也。駕彼四牡，四牡奕奕。赤芾金舄，會同有繹。賦也。奕奕，連絡布散之貌。赤芾，諸侯之服。金舄，赤舄而加金飾，亦諸侯之服也。時見曰會，殷見曰同。繹，陳列聯屬之貌也。此章言諸侯來會朝於東都也。決拾既佽音次，與柴叶，弓矢既調讀如同，與同叶。射夫既同，助我舉柴子智反。賦也。決，以象骨爲之，著於右手大指，所以鉤弦開體。拾，以皮爲之，著於左臂以遂弦，故亦名遂。佽，比也。調，謂弓强弱與矢輕重相得也。射夫，蓋諸侯來會者。同，協也。柴，説文作㧘，謂積禽也。使諸侯之人助而舉之，言獲多也。此章言既會同而田獵也。四黄既駕，兩驂不猗於寄、於箇二反。不失其馳叶徒卧反，舍音捨矢如破彼寄、普過二反。賦也。猗，偏倚不正也。馳，馳驅之法也。舍矢如破，巧而力也。蘇氏曰：「不善射御者，詭遇則獲，不然不能也。今御者不失其馳驅之法，而射者舍矢如破，則可謂善射御矣。」此章言田獵而見其射御之善也。蕭蕭馬鳴，悠悠斾旌。徒御不驚，大庖蒲爻反不盈。賦也。蕭蕭、悠悠，皆閑暇之貌。徒，步卒也。御，車御也。驚，如漢書「夜，軍中驚」之「驚」。不驚，言比卒事，不喧譁也。大庖，君庖也。不盈，言取之有度，不極欲也。蓋古者田獵獲禽，面傷不獻，踐毛不獻，不成禽不獻。擇取三等，自左膘而射之，達于右腢爲上殺，以爲乾豆，奉宗廟；達右耳本者次之，以爲賓客；射左髀達于右䯚爲下殺，以充君庖。每禽取三十焉，每等得十，其餘以與士大夫，習射於澤宫，中者取之。是以獲雖多，而君庖不盈也。張子曰：「饌雖多而無餘者，均及於衆而有法耳。凡事有法，則何患乎不均也。」舊説：不驚，驚也。不盈，盈也。亦通。此章言其終事嚴而頒禽均也。之子于征，有聞音問無聲。允矣君子，展也大成。賦也。允，信。展，誠也。聞師之行而不聞其聲，言至肅也。信矣其君子也，誠哉其大成也。此章總序其事之始終，而深美之也。
吉日維戊叶莫吼反，既伯既禱叶丁口反。田車既好叶許口反，四牡孔阜符有反。升彼大阜，從其羣醜。賦也。戊，剛日也。伯，馬祖也，謂天駟房星之神也。醜，衆也。謂禽獸之羣衆也。此亦宣王之詩。言田獵將用馬力，故以吉日祭馬祖而禱之。既祭而車牢馬健，於是可以歷險而從禽也。以下章推之，是日也，其戊辰與？吉日庚午，既差我馬叶滿補反。獸之所同，麀音憂鹿麌麌愚甫反。漆沮七徐反之從，天子之所。賦也。庚午，亦剛日也。差，擇，齊其足也。同，聚也。鹿牝曰麀。麌麌，衆多也。漆沮，水名，在西都畿内，涇、渭之北，所謂洛水，今自鹽韋流入鄜坊，至同州入河也。戊辰之日既禱矣，越二日庚午，遂擇其馬而乘之，視獸之所聚，麀鹿最多之處而從之，於漆沮之旁爲盛，宜爲天子田獵之所也。瞻彼中原，其祁孔有叶羽己反。儦儦表驕反俟俟叶于紀反，或羣或友叶羽己反。悉率左右叶羽己反，以燕天子叶奨履反。賦也。中原，原中也。祁，大也。趨則儦儦，行則俟俟。獸三曰羣，二曰友。燕，樂也。言從王者視彼禽獸之多，於是率其同事之人，各共其事，以樂天子也。既張我弓，既挾子洽反我矢，發彼小豝音巴，殪於計反此大兕徐履反，以御賓客，且以酌醴。賦也。發，發矢也。豕牝曰豝。壹矢而死曰殪。兕，野牛也。言能中微而制大也。御，進也。醴，酒名。周官「五齊」，「二曰醴齊。」注曰：醴「成而汁滓相將，如今甜酒也。」言射而獲禽，以爲俎實，進於賓客而酌醴也。
吉日四章，章六句。東萊吕氏曰：「車攻、吉日所以爲復古者，何也？蓋蒐狩之禮，可以見王賦之復焉，可以見軍實之盛焉，可以見師律之嚴焉，可以見上下之情焉，可以見綜理之周焉。欲明文武之功業者，此亦足以觀矣。」
「鹽」，元本、元十卷本、明正統本、明嘉靖本作「延」。
「於」，元本、元十卷本、明正統本、明嘉靖本作「惟」。
「履」，元本、元十卷本作「禮」。明正統本、明嘉靖本作「里」。
「趨」，原作「望」，據毛傳、元本、元十卷本改。明正統本、明嘉靖本、八卷本作「趣」。
鴻鴈于飛，肅肅其羽。之子于征，劬其俱反勞于野叶上與反。爰及矜棘冰反人，哀此鰥寡叶果五反。興也。大曰鴻，小曰鴈。肅肅，羽聲也。之子，流民自相謂也。征，行也。劬勞，病苦也。矜，憐也。老而無妻曰鰥，老而無夫曰寡。舊説，周室中衰，萬民離散，而宣王能勞來、還定、安集之，故流民喜之而作此詩。追叙其始而言曰：鴻鴈于飛，則肅肅其羽矣。之子于征，則劬勞于野矣。且其劬勞者，皆鰥寡可哀憐之人也。然今亦未有以見其爲宣王之詩。後三篇放此。鴻鴈于飛，集于中澤叶徒洛反。之子于垣音袁，百堵丁古反皆作。雖則劬勞，其究安宅叶達各反。興也。中澤，澤中也。一丈爲板，五板爲堵。究，終也。流民自言鴻鴈集于中澤，以興己之得其所止而築室以居，今雖勞苦，而終獲安定也。鴻鴈于飛，哀鳴嗸嗸五刀反。維此哲人，謂我劬勞。維彼愚人，謂我宣驕叶音高。比也。流民以鴻鴈哀鳴自比，而作此歌也。哲，知。宣，示也。知者聞我歌，知其出於劬勞，不知者謂我閒暇而宣驕也。韓詩云：「勞者歌其事。」魏風亦云：「我歌且謡。不我知者，謂我士也驕。」大抵歌多出於勞苦，而不知者常以爲驕也。
鶴鳴于九皐，聲聞音問于野叶上與反。魚潛在淵，或在于渚。樂音洛彼之園，爰有樹檀叶徒沿反，下同，其下維蘀音託。它山之石，可以爲錯七落反。比也。鶴，鳥名，長頸，竦身，高脚，頂赤，身白，頸尾黑，其鳴高亮，聞八九里。皐，澤中水溢出所爲坎，從外數至九，喻深遠也。蘀，落也。錯，礪石也。此詩之作，不可知其所由，然必陳善納誨之詞也。蓋鶴鳴于九皐，而聲聞于野，言誠之不可揜也。魚潛在淵，而或在于渚，言理之無定在也。園有樹檀，而其下維蘀，言愛當知其惡也。他山之石，而可以爲錯，言憎當知其善也。由是四者引而伸之，觸類而長之，天下之理，其庶幾乎？鶴鳴于九皐，聲聞于天叶鐵因反。魚在于渚，或潛在淵叶一均反。樂彼之園，爰有樹檀，其下維榖。它山之石，可以攻玉。比也。榖，一名楮，惡木也。攻，錯也。程子曰：「玉之温潤，天下之至美也。石之粗厲，天下之至惡也。然兩玉相磨，不可以成器。以石磨之，然後玉之爲器得以成焉。猶君子之與小人處也，横逆侵加，然後修省畏避，動心忍性，增益預防，而義理生焉，道德成焉。吾聞諸邵子云。」
祈勤衣反父音甫，予王之爪牙叶五胡反。胡轉予于恤，靡所止居。賦也。祈父，司馬也，職掌封圻之兵甲，故以爲號。酒誥曰「祈父薄違」是也。予，六軍之士也。或曰，司右虎賁之屬也。爪牙，鳥獸所用以爲威者也。恤，憂也。軍士怨於久役，故呼祈父而告之曰：予乃王之爪牙，汝何轉我於憂恤之地，使我無所止居乎？祈父，予王之爪士鉏里反。胡轉予于恤，靡所底之履反止。賦也。爪士，爪牙之士也。底，至也。祈父，亶不聦！胡轉予于恤，有母之尸饔。賦也。亶，誠。尸，主也。饔，熟食也。言不得奉養，而使母反主勞苦之事也。東萊吕氏曰：「越勾踐伐吴，有父母耆老而無昆弟者，皆遣歸。魏公子無忌救趙，亦令獨子無兄弟者歸養。則古者有親老而無兄弟，其當免征役，必有成法。故責司馬之不聦，其意謂此法人皆聞之，汝獨不聞乎？乃驅吾從戎，使吾親不免薪水之勞也。責司馬者，不敢斥王也。」
祈父三章，章四句。序以爲刺宣王之詩。説者又以爲，宣王三十九年，戰于千畒，王師敗績于姜氏之戎，故軍士怨而作此詩。東萊吕氏曰：「太子晉諫靈王之詞曰：『自我先王厲、宣、幽、平而貪天禍，至于今未弭。』宣王，中興之主也，至與幽、厲並數之，其詞雖過，觀是詩所刺，則子晉之言，豈無所自歟？」但今考之詩文，未有以見其必爲宣王耳。下篇放此。
「酒」，原作「康」，據尚書、明正統本、明嘉靖本改。
皎皎古了反白駒，食我場苗。縶陟立反之維之，以永今朝。所謂伊人，於焉逍遥。賦也。皎皎，潔白也。駒，馬之未壯者，謂賢者所乘也。場，圃也。縶，絆其足。維，繫其靷也。永，久也。伊人，指賢者也。逍遥，遊息也。爲此詩者，以賢者之去而不可留也，故託以其所乘之駒食我場苗而縶維之，庶幾以永今朝，使其人得以於此逍遥而不去。若後人留客，而投其轄於井中也。皎皎白駒，食我場藿火郭反。縶之維之，以永今夕叶祥龠反。所謂伊人，於焉嘉客叶克各反。賦也。藿，猶苗也。夕，猶朝也。嘉客，猶逍遥也。皎皎白駒，賁彼義反，又音奔然來叶陵之反思。爾公爾侯叶洪孤反，逸豫無期。慎爾優游叶云俱反，勉爾遁思叶新齎反。賦也。賁然，光采之貌也。或以爲來之疾也。思，語詞也。爾，指乘車之賢人也。慎，勿過也。勉，毋決也。遁思，猶言去意也。言此乘白駒者，若其肯來，則以爾爲公，以爾爲侯，而逸樂無期矣。猶言「横來，大者王，小者侯」也。豈可以過於優游，決於遁思，而終不我顧哉？蓋愛之切，而不知好爵之不足縻；留之苦，而不恤其志之不得遂也。皎皎白駒，在彼空谷。生芻楚俱反一束，其人如玉。毋金玉爾音，而有遐心。賦也。賢者必去而不可留矣，於是歎其乘白駒入空谷，束生芻以秣之。而其人之德美如玉也，蓋已邈乎其不可親矣。然猶冀其相聞而無絶也，故語之曰：毋貴重爾之音聲，而有遠我之心也。
「叶陵之反」，元本、元十卷本、明正統本、明嘉靖本作「叶云俱反」，誤。此條與下條，清代瞿鏞鐵琴銅劍樓藏書目録卷三皆指出宋本正確，「『云』與『來』，『汪』與『游』皆不同母，則皆誤也」。
「叶云俱反」，元十卷本作「叶注胡反」，元本、明正統本、明嘉靖本作「叶汪胡反」，皆誤。
「車」，元本、元十卷本、明正統本、明嘉靖本作「駒」。
黄鳥三章，章七句。東萊吕氏曰：「宣王之末，民有失所者，意它國之可居也。及其至彼，則又不若故鄉焉，故思而欲歸。使民如此，亦異於還定、安集之時矣。」今按詩文，未見其爲宣王之世。下篇亦然。
我行其野，蔽必制反芾方味反其樗敕雩反。昏姻之故，言就爾居。爾不我畜，復我邦家叶古胡反。賦也。樗，惡木也。壻之父，婦之父，相謂曰婚姻。畜，養也。民適異國依其婚姻，而不見收恤，故作此詩。言我行於野中，依惡木以自蔽。於是思婚姻之故，而就爾居。而爾不我畜也，則將復我之邦家矣。我行其野，言采其蓫敕六反。婚姻之故，言就爾宿。爾不我畜，言歸思復。賦也。蓫，牛頽，惡菜也，今人謂之羊蹄菜。我行其野，言采其葍音福，叶筆力反。不思舊姻，求爾新特。成論語作「誠」不以富，亦祗音支以異叶逸織反。賦也。葍，䔰，惡菜也。特，匹也。言爾之不思舊姻，而求新匹也，雖實不以彼之富而厭我之貧，亦祗以其新而異於故耳。此見詩人責人忠厚之意。
我行其野三章，章六句。王氏曰：「先王躬行仁義以道民，厚矣，猶以爲未也，又建官置師，以孝、友、睦、姻、任、恤六行教民。爲其有父母也，故教以孝；爲其有兄弟也，故教以友；爲其有同姓也，故教以睦；爲其有異姓也，故教以姻；爲鄰里鄉黨相保相愛也，故教以任；相賙相救也，故教以恤。以爲徒教之或不率也，故使官師以時書其德行而勸之。以爲徒勸之或不率也，於是乎有不孝、不睦、不姻、不弟、不任、不恤之刑焉。方是時也，安有如此詩所刺之民乎！」
「愛」，原作「受」，據元本、元十卷本、明正統本、明嘉靖本改。
秩秩斯干叶居焉反，幽幽南山叶所旃反。如竹苞叶補苟反矣，如松茂叶莫口反矣。兄及弟矣，式相好呼報反，叶許厚反矣，無相猶叶余久反矣。賦也。秩秩，有序也。斯，此也。干，水涯也。南山，終南之山也。苞，叢生而固也。猶，謀也。此築室既成，而燕飲以落之，因歌其事。言此室臨水而面山，其下之固，如竹之苞；其上之密，如松之茂。又言居是室者，兄弟相好而無相謀，則頌禱之辭，猶所謂「聚國族於斯」者也。張子曰：「猶，似也。人情大抵施之不報則輟，故恩不能終。兄弟之閒，各盡己之所宜施者，無學其不相報而廢恩也。君臣、父子、朋友之間，亦莫不用此道，盡己而已。」愚按：此於文義或未必然，然意則善矣。或曰：猶當作尤。似續妣必履反祖，築室百堵，西南其户胡五反。爰居爰處，爰笑爰語。賦也。似，嗣也。妣先於祖者，協下韻爾。或曰：謂姜嫄、后稷也。西南其户，天子之宫，其室非一，在東者西其户，在北者南其户。猶言「南東其畒」也。爰，於也。約之閣閣，椓陟角反之橐橐音託。風雨攸除直慮反，鳥鼠攸去，君子攸芋香于反，叶王遇反。賦也。約，束板也。閣閣，上下相乘也。椓，築也。橐橐，杵聲也。除，亦去也。無風雨鳥鼠之害，言其上下四旁皆牢密也。芋，尊大也。君子之所居，以爲尊且大也。如跂音企斯翼，如矢斯棘，如鳥斯革叶訖力反，如翬音輝斯飛，君子攸躋子西反。賦也。跂，竦立也。翼，敬也。棘，急也。矢行緩則枉，急則直也。革，變。翬，雉。躋，升也。言其大勢嚴正，如人之竦立而其恭翼翼也。其廉隅整飭，如矢之急而直也。其棟宇峻起，如鳥之警而革也。其簷阿華采而軒翔，如翬之飛而矯其翼也。蓋其堂之美如此，而君子之所升以聽事也。殖殖市力反其庭，有覺其楹。噲噲音快其正叶音征，噦噦呼會反其冥，君子攸寧。賦也。殖殖，平正也。庭，宫寢之前庭也。覺，高大而直也。楹，柱也。噲噲，猶快快也。正，向明之處也。噦噦，深廣之貌。冥，奥窔之閒也。言其室之美如此，而君子之所休息以安身也。下莞音官上簟叶徒檢、徒錦二反，乃安斯寢叶于檢、于錦二反。乃寢乃興，乃占我夢叶彌登反。吉夢維何？維熊維羆彼宜反，叶彼何反，維虺許鬼反維蛇市奢反，叶于其、土何二反。賦也。莞，蒲席也。竹葦曰簟。羆，似熊而長頭高脚，猛憨多力，能拔樹。虺，蛇屬，細頸大頭，色如文綬，大者長七八尺。祝其君安其室居，夢兆而有祥。亦頌禱之詞也。下章放此。大音泰人占之，維熊維羆，男子之祥。維虺維蛇，女子之祥。賦也。大人，大卜之屬，占夢之官也。熊羆，陽物，在山，彊力壯毅，男子之祥也。虺蛇，陰物，穴處，柔弱隱伏，女子之祥也。或曰：夢之有占，何也？曰：人之精神與天地陰陽流通，故晝之所爲，夜之所夢，其善惡吉凶，各以類至。是以先王建官設屬，使之觀天地之會，辨陰陽之氣，以日月星辰占六夢之吉凶，獻吉夢，贈惡夢。其於天人相與之際，察之詳而敬之至矣。故曰：王前巫而後史，宗祝瞽侑皆在左右，王中心無爲也，以守至正。乃生男子，載寢之牀，載衣於既反之裳，載弄之璋。其泣喤喤華彭反，叶胡光反，朱芾音弗斯皇，室家君王。賦也。半圭曰璋。喤，大聲也。芾，天子純朱，諸侯黄朱。皇，猶煌煌也。君，諸侯也。寢之於牀，尊之也。衣之以裳，服之盛也。弄之以璋，尚其德也。言男子之生於是室者，皆將服朱芾煌煌然，有室有家，爲君爲王矣。乃生女子，載寢之地，載衣之裼他計反，載弄之瓦叶魚位反。無非無儀叶音義，唯酒食是議，無父母詒以之反罹叶音麗。賦也。裼，褓也。瓦，紡磚也。儀，善。罹，憂也。寢之於地，卑之也。衣之以褓，即其用而無加也。弄之以瓦，習其所有事也。有非，非婦人也。有善，非婦人也。蓋女子以順爲正，無非，足矣，有善，則亦非其吉祥可願之事也。唯酒食是議，而無遺父母之憂，則可矣。易曰：「无攸遂，在中饋，貞吉。」而孟子之母亦曰：「婦人之禮，精五飯、幂酒漿、養舅姑、縫衣裳而已矣。故有閨門之修，而無境外之志。」此之謂也。
斯干九章，四章章七句，五章章五句。舊説，厲王既流于彘，宫室圮壞。故宣王即位，更作宫室，既成而落之。今亦未有以見其必爲是時之詩也。或曰：儀禮「下管新宫」，春秋傳宋元公賦新宫，恐即此詩。然亦未有明證。
誰謂爾無羊？三百維羣。誰謂爾無牛？九十其犉而純反。爾羊來思，其角濈濈莊立反。爾牛來思，其耳濕濕始立反。賦也。黄牛黑唇曰犉。羊以三百爲羣，其羣不可數也。牛之犉者九十，非犉者尚多也。聚其角而息，濈濈然。呞而動其耳，濕濕然。王氏曰：「濈濈，和也。羊以善觸爲患，故言其和，謂聚而不相觸也。」濕濕，潤澤也。牛病則耳燥，安則潤澤也。此詩言牧事有成而牛羊衆多也。或降于阿，或飲于池叶唐何反，或寢或訛。爾牧來思，何河可反蓑素多反何笠音立，或負其餱音侯。三十維物叶微律反，爾牲則具叶居律反。賦也。訛，動。何，揭也。蓑、笠，所以備雨。三十維物，齊其色而别之，凡爲色三十也。言牛羊無驚畏，而牧人持雨具，齎飲食，從其所適，以順其性。是以生養蕃息，至於其色無所不備，而於用無所不有也。爾牧來思，以薪以蒸之承反，以雌以雄叶于陵反。爾羊來思，矜矜兢兢，不騫不崩。麾之以肱，畢來既升。賦也。粗曰薪，細曰蒸。雌雄，禽獸也。矜矜兢兢，堅强也。騫，虧也。崩，羣疾也。肱，臂也。既，盡也。升，入牢也。言牧人有餘力，則出取薪蒸、搏禽獸。其羊亦馴擾從人，不假箠楚，但以手麾之，使來則畢來，使升則既升也。牧人乃夢，衆維魚矣，旐音兆維旟音餘矣。大人占之，衆維魚矣，實維豐年叶尼因反。旐維旟矣，室家溱溱側巾反。賦也。占夢之説未詳。溱溱，衆也。或曰：衆，謂人也。旐，郊野所建，統人少。旟，州里所建，統人多。蓋人不如魚之多，旐所統不如旟所統之衆。故夢人乃是魚，則爲豐年。旐乃是旟，則爲人衆。
節音截，下同彼南山，維石巖巖。赫赫師尹，民具爾瞻叶側銜反。憂心如惔徒藍反，不敢戲談。國既卒子律反斬叶側銜反，何用不監古銜反？興也。節，高峻貌。巖巖，積石貌。赫赫，顯盛貌。師尹，大師尹氏也。大師，三公。尹氏，蓋吉甫之後。春秋書「尹氏卒」，公羊子以爲「譏世卿」者，即此也。具，俱。瞻，視。惔，燔。卒，終。斬，絶。監，視也。此詩家父所作，刺王用尹氏以致亂。言節彼南山，則維石巖巖矣。赫赫師尹，則民具爾瞻矣。而其所爲不善，使人憂心如火燔灼，又畏其威而不敢言也。然則國既終斬絶矣，汝何用而不察哉？節彼南山，有實其猗於宜反，叶於何反。赫赫師尹，不平謂何？天方薦徂殿反瘥才何反，喪息浪反亂弘多。民言無嘉叶居何反，憯七感反莫懲嗟叶遭哥反。興也。有實其猗，未詳其義。傳曰：「實，滿。猗，長也。」箋云：「猗，倚也。言草木滿其旁倚之畎谷也。」或以爲，草木之實猗猗然。皆不甚通。薦、荐通，重也。瘥，病。弘，大。憯，曾。懲，創也。節彼南山，則有實其猗矣。赫赫師尹，而不平其心，則謂之何哉？蘇氏曰：「爲政者不平其心，則下之榮瘁、勞佚有大相絶者矣。是以神怒而重之以喪亂，人怨而謗讟其上。然尹氏曾不懲創咨嗟，求所以自改也。」尹氏大音泰師，維周之氐丁禮反，叶都黎反。秉國之均，四方是維。天子是毗婢尸反，俾民不迷。不弔昊天，不宜空我師叶霜夷反。賦也。氐，本。均，平。維，持。毗，輔。弔，愍。空，窮。師，衆也。言尹氏大師，維周之氐，而秉國之均，則是宜有以維持四方，毗輔天子，而使民不迷，乃其職也。今乃不平其心，而既不見愍弔於昊天矣，則不宜久在其位，使天降禍亂，而我衆併及空窮也。弗躬弗親，庶民弗信叶斯人反。弗問弗仕鉏里反，下同，勿罔君子叶奨履反。式夷式已，無小人殆叶養里反。瑣瑣素火反姻亞，則無膴音武仕。賦也。仕，事。罔，欺也。君子，指王也。夷，平。已，止。殆，危也。瑣瑣，小貌。壻之父曰姻，兩壻相謂曰亞。膴，厚也。言王委政於尹氏，尹氏又委政於姻亞之小人，而以其未嘗問、未嘗事者欺其君也。故戒之曰：汝之弗躬弗親，庶民已不信矣。其所弗問弗事，則豈可以罔君子哉？當平其心視所任之人，有不當者則已之。無以小人之故，而至於危殆其國也。瑣瑣姻亞，而必皆膴仕，則小人進矣。昊天不傭敕龍反，降此鞠九六反訩音凶。昊天不惠，降此大戾。君子如届音戒，叶居例反，俾民心闋古穴反，叶胡桂反。君子如夷，惡烏路反怒是違。賦也。傭，均。鞠，窮。訩，亂。戾，乖。届，至。闋，息。違，遠也。言昊天不均，而降此窮極之亂。昊天不順，而降此乖戾之變。然所以靖之者，亦在夫人而已。君子無所苟而用其至，則必躬必親，而民之亂心息矣。君子無所偏而平其心，則式夷式已，而民之惡怒遠矣。傷王與尹氏之不能也。夫爲政不平以召禍亂者，人也。而詩人以爲天實爲之者，蓋無所歸咎，而歸之天也。抑有以見君臣隱諱之義焉，有以見天人合一之理焉。後皆放此。不弔昊天叶鐵因反，亂靡有定叶唐丁反。式月斯生叶桑經反，俾民不寧。憂心如酲音呈，誰秉國成？不自爲政叶諸盈反，卒勞百姓叶桑經反。賦也。酒病曰酲。成，平。卒，終也。蘇氏曰：「天不之恤，故亂未有所止，而禍患與歲月增長。君子憂之曰：誰秉國成者？乃不自爲政，而以付之姻亞之小人，其卒使民爲之受其勞弊，以至此也。」駕彼四牡，四牡項領。我瞻四方，蹙蹙子六反靡所騁敕領反。賦也。項，大也。蹙蹙，縮小之貌。言駕四牡而四牡項領，可以騁矣。而視四方，則皆昏亂，蹙蹙然無可往之所，亦將何所騁哉？東萊吕氏曰：「本根病，則枝葉皆瘁。是以無可往之地也。」方茂爾惡，相息亮反爾矛矣。既夷既懌，如相醻市由反矣。賦也。茂，盛。相，視。懌，悦也。言方盛其惡以相加，則視其矛戟，如欲戰鬬。及既夷平悦懌，則相與歡然，如賓主而相醻酢，不以爲怪也。蓋小人之性無常，而習於鬬亂，其喜怒之不可期如此，是以君子無所適而可也。昊天不平，我王不寧。不懲其心，覆芳服反怨其正叶諸盈反。賦也。尹氏之不平，若天使之，故曰「昊天不平」。若是，則我王亦不得寧矣。然尹氏猶不自懲創其心，乃反怨人之正己者，則其爲惡何時而已哉？家父音甫作誦叶疾容反，以究王訩。式訛爾心，以畜許六反萬邦叶卜工反。賦也。家，氏。父，字。周大夫也。究，窮。訛，化。畜，養也。家父自言作爲此誦，以窮究王政昏亂之所由。冀其改心易慮，以畜養萬邦也。陳氏曰：「尹氏厲威，使人不得戲談。而家父作詩，乃復自表其出於己，以身當尹氏之怒而不辭者，蓋家父周之世臣，義與國俱存亡故也。」東萊吕氏曰：「篇終矣，故窮其亂本，而歸之王心焉。致亂者雖尹氏，而用尹氏者，則王心之蔽也。」李氏曰：「孟子曰：『人不足與適也，政不足與閒也，惟大人爲能格君心之非。』蓋用人之失，政事之過，雖皆君之非，然不必先論也。惟格君心之非，則政事無不善矣，用人皆得其當矣。」
節南山十章，六章章八句，四章章四句。序以此爲幽王之詩。而春秋桓十五年，有家父來求車。於周爲桓王之世，上距幽王之終，已七十五年，不知其人之同異。大抵序之時世皆不足信，今姑闕焉可也。
「胡」，元本、元十卷本、明正統本、明嘉靖本作「苦」。
「求車」，原作「聘」，據明正統本、明嘉靖本改。按春秋桓公八年：「天王使家父來聘。」桓公十五年：「春，二月，天王使家父來求車。」
正音政月繁霜，我心憂傷。民之訛言，亦孔之將。念我獨兮，憂心京京叶居良反。哀我小心，癙音鼠憂以痒音羊。賦也。正月，夏之四月。謂之正月者，以純陽用事，爲正陽之月也。繁，多。訛，僞。將，大也。京京，亦大也。癙憂，幽憂也。痒，病也。此詩亦大夫所作。言霜降失節，不以其時，既使我心憂傷矣；而造爲姦僞之言，以惑羣聽者，又方甚大。然衆人莫以爲憂，故我獨憂之，以至於病也。父母生我，胡俾我瘉音庾？不自我先，不自我後叶下五反。好言自口叶孔五反，下同，莠餘久反言自口。憂心愈愈，是以有侮。賦也。瘉，病。自，從。莠，醜也。愈愈，益甚之意。疾痛故呼父母，而傷己適丁是時也。訛言之人虚僞反覆，言之好醜皆不出於心，而但出於口。是以我之憂心益甚，而反見侵侮也。憂心惸惸其營反，念我無禄。民之無辜，并必政反其臣僕。哀我人斯，于何從禄？瞻烏爰止，于誰之屋？賦也。惸惸，憂意也。無禄，猶言不幸爾。辜，罪。并，俱也。古者以罪人爲臣僕，亡國所虜亦以爲臣僕。箕子所謂「商其淪喪，我罔爲臣僕」是也。言不幸而遭國之將亡，與此無罪之民，將俱被囚虜而同爲臣僕。未知將復從何人而受禄，如視烏之飛，不知其將止於誰之屋也。瞻彼中林，侯薪侯蒸之丞反。民今方殆，視天夢夢莫工反，叶莫登反。既克有定，靡人弗勝音升。有皇上帝，伊誰云憎？興也。中林，林中也。侯，維。殆，危也。夢夢，不明也。皇，大也。上帝，天之神也。程子曰：「以其形體謂之天，以其主宰謂之帝。」言瞻彼中林，則維薪維蒸，分明可見也。民今方危殆，疾痛號訴於天，而視天反夢夢然，若無意於分别善惡者。然此特值其未定之時耳。及其既定，則未有不爲天所勝者也。夫天豈有所憎而禍之乎？福善禍淫，亦自然之理而已。申包胥曰：「人衆則勝天，天定亦能勝人。」疑出於此。謂山蓋卑，爲岡爲陵。民之訛言，寧莫之懲。召彼故老，訊音信之占夢叶莫登反。具曰「予聖」，誰知烏之雌雄叶故陵反？賦也。山脊曰岡，廣平曰陵。懲，止也。故老，舊臣也。訊，問也。占夢，官名，掌占夢者也。具，俱也。烏之雌雄，相似而難辨者也。謂山蓋卑，而其實則岡陵之崇也。今民之訛言如此矣，而王猶安然莫之止也。及其詢之故老，訊之占夢，則又皆自以爲聖人，亦誰能别其言之是非乎？子思言於衛侯曰：「君之國事將日非矣。」公曰：「何故？」對曰：「有由然焉。君出言自以爲是，而卿大夫莫敢矯其非。卿大夫出言亦自以爲是，而士庶人莫敢矯其非。君臣既自賢矣，而羣下同聲賢之。賢之則順而有福，矯之則逆而有禍，如此則善安從生？詩曰：『具曰予聖，誰知烏之雌雄？』抑亦似君之君臣乎？」謂天蓋高，不敢不局叶居亦反。謂地蓋厚，不敢不蹐井亦反。維號音豪斯言，有倫有脊。哀今之人，胡爲虺吁鬼反蜴星歷反！賦也。局，曲也。蹐，累足也。號，長言之也。脊，理。蜴，螈也。虺、蜴，皆毒螫之蟲也。言遭世之亂，天雖高而不敢不局，地雖厚而不敢不蹐。其所號呼而爲此言者，又皆有倫理而可考也。哀今之人，胡爲肆毒以害人，而使之至此乎！瞻彼阪音反田，有菀音鬱其特。天之扤五忽反我，如不我克。彼求我則，如不我得。執我仇仇，亦不我力。興也。阪田，崎嶇墝埆之處。菀，茂盛之貌。特，特生之苗也。扤，動也。力，謂用力。瞻彼阪田，猶有菀然之特；而天之扤我，如恐其不我克，何哉？亦無所歸咎之詞也。夫始而求之以爲法則，惟恐不我得也。及其得之，則又執我堅固如仇讎然，然終亦莫能用也。求之甚艱，而棄之甚易，其無常如此。心之憂矣，如或結之。今兹之正，胡然厲叶力桀反矣。燎力詔反之方揚，寧或滅之。赫赫宗周，褒姒音似烕呼悦反之。賦也。正，政也。厲，暴惡也。火田爲燎。揚，盛也。宗周，鎬京也。褒姒，幽王之嬖妾，褒國女，姒姓也。烕，亦滅也。言我心之憂如結者，爲國政之暴惡故也。燎之方盛之時，則寧有能撲而滅之者乎？然赫赫然之宗周，而一褒姒足以滅之。蓋傷之也。時宗周未滅，以褒姒淫妬讒諂，而王惑之，知其必滅周也。或曰：此東遷後詩也。時宗周已滅矣。其言「褒姒烕之」，有監戒之意，而無憂懼之情，似亦道已然之事，而非慮其將然之詞。今亦未能必其然否也。終其永懷，又窘求隕反陰雨。其車既載才再反，乃棄爾輔扶雨反。載如字輸爾載才再反，將七羊反伯助予叶演女反。比也。陰雨則泥濘而車易以陷也。載，車所載也。輔，如今人縛杖於輻，以防輔車也。輸，墮也。將，請也。伯，或者之字也。蘇氏曰：「王爲淫虐，譬如行險而不知止。君子永思其終，知其必有大難，故曰『終其永懷，又窘陰雨』。王又不虞難之將至，而棄賢臣焉，故曰『乃棄爾輔』。君子求助於未危，故難不至。苟其載之既墮，而後號伯以助予，則無及矣。」無棄爾輔，員音云于爾輻方六反，叶筆力反，屢顧爾僕，不輸爾載叶節力反。終踰絶險，曾是不意叶乙力反。比也。員，益也。輔，所以益輻也。屢，數。顧，視也。僕，將車者也。此承上章，言若能無棄爾輔，以益其輻，而又數數顧視其僕，則不墮爾所載，而踰於絶險，若初不以爲意者。蓋能謹其初，則厥終無難也。一説，王曾不以是爲意乎？魚在于沼之紹反，叶音灼，亦匪克樂音洛。潛雖伏矣，亦孔之炤音灼。憂心慘慘七感反。當作「懆」，七各反，念國之爲虐。比也。沼，池也。炤，明，易見也。魚在于沼，其爲生已蹙矣。其潛雖深，然亦炤然而易見。言禍亂之及，無所逃也。彼有旨酒，又有嘉殽户交反，無韻，未詳。洽比毗志反其鄰，昏姻孔云。念我獨兮，憂心慇慇。賦也。洽、比，皆合也。云，旋也。慇慇然，痛也。言小人得志，有旨酒嘉殽，以合比其鄰里，怡懌其昏姻，而我獨憂心，至於疾痛也。昔人有言，燕雀處堂，母子相安，自以爲樂也。突決棟焚，而怡然不知禍之將及，其此之謂乎？佌佌音此彼有屋，䔩䔩音速方有榖。民今之無禄，天夭於遥反是椓陟角反，叶都木反。哿哥我反矣富人，哀此惸獨。賦也。佌佌，小貌。䔩䔩，窶陋貌。指王所用之小人也。穀，禄。夭，禍。椓，害。哿，可。獨，單也。佌佌然之小人，既已有屋矣；䔩䔩窶陋者，又將有穀矣。而民今獨無禄者，是天禍椓喪之爾。亦無所歸怨之詞也。亂至於此，富人猶或可勝，惸獨甚矣。此孟子所以言文王發政施仁，必先鰥寡孤獨也。
「故」，元本、元十卷本、明正統本、明嘉靖本作「胡」。
「或曰」至「否也」原闕，據元本、元十卷本、明正統本、明嘉靖本補。
「扶」字前，元本、元十卷本、明正統本、明嘉靖本多「叶」字。
十月之交，朔月辛卯叶莫後反。日有食之，亦孔之醜。彼月而微，此日而微。今此下民，亦孔之哀叶於希反。賦也。十月，以夏正言之，建亥之月也。交，日月交會，謂晦朔之間也。歷法，周天三百六十五度四分度之一。左旋於地，一晝一夜，則其行一周而又過一度。日月皆右行於天，一晝一夜，則日行一度，月行十三度十九分度之七。故日一歲而一周天，月二十九日有奇而一周天，又逐及於日而與之會。一歲凡十二會，方會則月光都盡而爲晦，已會則月光復蘇而爲朔。朔後晦前各十五日。日月相對，則月光正滿而爲望。晦朔而日月之合，東西同度，南北同道，則月揜日而日爲之食。望而日月之對，同度同道，則月亢日而月爲之食。是皆有常度矣。然王者修德行政，用賢去姦，能使陽盛足以勝陰，陰衰不能侵陽，則日月之行，雖或當食，而月常避日。故其遲速高下，必有參差而不正相合、不正相對者，所以當食而不食也。若國無政，不用善，使臣子背君父，妾婦乘其夫，小人陵君子，夷狄侵中國，則陰盛陽微，當食必食。雖曰行有常度，而實爲非常之變矣。蘇氏曰：「日食，天變之大者也。然正陽之月，古尤忌之。夏之四月爲純陽，故謂之正月。十月純陰，疑其無陽，故謂之陽月。純陽而食，陽弱之甚也。純陰而食，陰壯之甚也。」微，虧也。彼月則宜有時而虧矣，此日不宜虧而今亦虧，是亂亡之兆也。日月告凶，不用其行叶户郎反。四國無政，不用其良。彼月而食，則維其常。此日而食，于何不臧。賦也。行，道也。凡日月之食，皆有常度矣。而以爲不用其行者，月不避日，失其道也。然其所以然者，則以四國無政，不用善人故也。如此則日月之食皆非常矣。而以月食爲其常，日食爲不臧者，陰亢陽而不勝，猶可言也；陰勝陽而揜之，不可言也。故春秋日食必書，而月食則無紀焉，亦以此爾。爗爗于輒反震電，不寧不令叶盧經反。百川沸騰，山冢崒徂恤反崩，高岸爲谷，深谷爲陵。哀今之人，胡憯七感反莫懲。賦也。爗爗，電光貌。震，雷也。寧，安徐也。令，善。沸，出。騰，乘也。山頂曰冢。崒，崔嵬也。高岸崩陷，故爲谷。深谷填塞，故爲陵。憯，曾也。言非但日食而已，十月而雷電，山崩水溢，亦災異之甚者。是宜恐懼修省，改紀其政，而幽王曾莫之懲也。董子曰：「國家將有失道之敗，而天乃先出災異以譴告之。不知自省，又出怪異以警懼之。尚不知變，而傷敗乃至。此見天心仁愛人君，而欲止其亂也。」皇父音甫卿士，番維司徒，家伯爲宰，仲允膳夫。棸側留反子内史，蹶俱衛反維趣七走反馬叶滿補反，楀音矩維師氏，豔餘贍反妻煽音扇方處。賦也。皇父、家伯、仲允，皆字也。番、棸、蹶、楀，皆氏也。卿士，六卿之外更爲都官，以總六官之事也。或曰：卿士，蓋卿之士。周禮太宰之屬有上、中、下士，公羊所謂「宰士」，左氏所謂周公以蔡仲爲己卿士是也。蓋以宰屬而兼總六官，位卑而權重也。司徒掌邦教，冢宰掌邦治，皆卿也。膳夫，上士，掌王之飲食膳羞者也。内史，中大夫，掌爵禄廢置、殺生予奪之法者也。趣馬，中士，掌王馬之政者也。師氏，亦中大夫，掌司朝得失之事者也。美色曰豔。豔妻，即褒姒也。煽，熾也。方處，方居其所，未變徙也。言所以致變異者，由小人用事於外，而嬖妾蠱惑王心於内，以爲之主故也。抑此皇父，豈曰不時？胡爲我作，不即我謀叶謨悲反？徹我牆屋，田卒汙音烏萊叶陵之反。曰予不戕在良反，禮則然矣叶於姬反。賦也。抑，發語詞。時，農隙之時也。作，動。即，就。卒，盡也。汙，停水也。萊，草穢也。戕，害也。言皇父不自以爲不時，欲動我以徙，而不與我謀。乃遽徹我牆屋，使我田不獲治，卑者汙而高者萊。又曰非我戕汝，乃下供上役之常禮耳。皇父孔聖，作都于向式亮反，下同。擇三有事，亶侯多藏才浪反。不憗魚覲反遺一老，俾守我王叶于放反。擇有車馬，以居徂向。賦也。孔，甚也。聖，通明也。都，大邑也。周禮，畿内大都方百里，小都方五十里，皆天子公卿所封也。向，地名，在東都畿内，今孟州河陽縣是也。三有事，三卿也。亶，信。侯，維。藏，蓄也。憗者，心不欲而自强之詞。有車馬者，亦富民也。徂，往也。言皇父自以爲聖，而作都則不求賢，而但取富人以爲卿。又不自强留一人以衛天子，但有車馬者，則悉與俱往，不忠於上，而但知貪利以自私也。黽民允反勉從事，不敢告勞。無罪無辜，讒口囂囂五刀反。下民之孽魚列反，匪降自天叶鐵因反。噂子損反沓徒合反背蒲昧反憎，職競由人。賦也。囂，衆多貌。孽，災害也。噂，聚也。沓，重複也。職，主。競，力也。言黽勉從皇父之役，未嘗敢告勞也，猶且無罪而遭讒。然下民之孽，非天之所爲也。噂噂沓沓，多言以相説，而背則相憎，專力爲此者，皆由讒口之人耳。悠悠我里，亦孔之痗莫背反，叶呼洧反。四方有羡徐面反，我獨居憂。民莫不逸，我獨不敢休。天命不徹叶直質反，我不敢傚我友自逸。賦也。悠悠，憂也。里，居。痗，病。羡，餘。逸，樂。徹，均也。當是之時，天下病矣，而獨憂我里之甚病。且以爲四方皆有餘，而我獨憂，衆人皆得逸豫，而我獨勞者，以皇父病之，而被禍尤甚故也。然此乃天命之不均，吾豈敢不安於所遇，而必傚我友之自逸哉？
「月」，元本、元十卷本、明正統本、明嘉靖本、八卷本作「日」。蘇轍詩集傳宋刻本亦作「日」。毛詩正義作「月」，阮校云：「毛本『月』誤『日』，明監本以上皆不誤。」
「爲」，明正統本、明嘉靖本同，八卷本作「冢」，元本、元十卷本、毛詩正義作「維」。馬瑞辰毛詩傳箋通釋云：「唐以前皆作『家伯維宰』。今集傳本作『家伯冢宰』，蓋傳寫之訛，抑後人據箋以改經耳。」
浩浩昊天，不駿其德。降喪息浪反饑饉其靳反，斬伐四國叶于逼反。旻密巾反天疾威，弗慮弗圖。舍音赦彼有罪，既伏其辜。若此無罪，淪胥以鋪普烏反。賦也。浩浩，廣大也。昊，亦廣大之意。駿，大。德，惠也。穀不熟曰饑，蔬不熟曰饉。疾威，猶暴虐也。慮、圖，皆謀也。舍，置。淪，陷。胥，相。鋪，徧也。此時饑饉之後，羣臣離散，其不去者作詩，以責去者。故推本而言，昊天不大其惠，降此饑饉，而殺伐四國之人。如何昊天，曾不思慮圖謀，而遽爲此乎？彼有罪而饑死，則是既伏其辜矣，舍之可也。此無罪者，亦相與而陷於死亡，則如之何哉？周宗既滅，靡所止戾。正大夫離居，莫知我勩夷世反。三事大夫，莫肯夙夜叶弋灼反。邦君諸侯，莫肯朝夕叶祥龠反。庶曰式臧，覆芳服反出爲惡。賦也。宗，族姓也。戾，定也。正，長也。周官八職，一曰正，謂六官之長，皆上大夫也。離居，蓋以饑饉散去，而因以避讒譖之禍也。我，不去者自我也。勩，勞也。三事，三公也。大夫，六卿及中下大夫也。臧，善。覆，反也。言將有易姓之禍，其兆已見，而天變人離又如此。庶幾曰王改而爲善，乃覆出爲惡而不悛也。或曰：疑此亦東遷後詩也。如何昊天叶鐵因反，下同，辟言不信叶斯人反。如彼行邁，則靡所臻。凡百君子，各敬爾身。胡不相畏，不畏于天？賦也。如何昊天，呼天而訴之也。辟，法。臻，至也。凡百君子，指羣臣也。言如何乎昊天也，法度之言而不聽信，則如彼行往而無所底至也。然凡百君子，豈可以王之爲惡而不敬其身哉！不敬爾身，不相畏也。不相畏，不畏天也。戎成不退叶吐類反，下同，飢成不遂。曾在登反我暬思列反御，憯憯千感反日瘁徂醉反。凡百君子，莫肯用訊叶息悴反。聽言則答，譖言則退。賦也。戎，兵。遂，進也。易曰「不能退，不能遂」是也。暬御，近侍也。國語曰「居寢有暬御之箴」，蓋如漢侍中之官也。憯憯，憂貌。瘁，病。訊，告也。言兵寇已成，而王之爲惡不退；飢饉已成，而王之遷善不遂。使我暬御之臣憂之而慘慘日瘁也。凡百君子，莫肯以是告王者。雖王有問而欲聽其言，則亦答之而已，不敢盡言也。一有譖言及己，則皆退而離居，莫肯夙夜朝夕於王矣。其意若曰：王雖不善，而君臣之義，豈可以若是恝乎？哀哉不能言，匪舌是出尺遂反，維躬是瘁。哿矣能言，巧言如流，俾躬處休。賦也。出，出之也。瘁，病。哿，可也。言之忠者，當世之所謂不能言者也，故非但出諸口，而適以瘁其躬。佞人之言，當世所謂能言者也，故巧好其言，如水之流，無所凝滯，而使其身處於安樂之地。蓋亂世昏主，惡忠直而好諛佞，類如此，詩人所以深歎之也。維曰于仕鉏里反，孔棘且殆叶養里反。云不可使，得罪于天子叶奨履反。亦云可使，怨及朋友叶羽己反。賦也。于，往。棘，急。殆，危也。蘇氏曰：「人皆曰往仕耳，曾不知仕之急且危也。當是之時，直道者，王之所謂不可使；而枉道者，王之所謂可使也。直道者得罪于君，而枉道者見怨于友，此仕之所以難也。」謂爾遷于王都，曰予未有室家叶古胡反。鼠思息嗣反泣血叶虚屈反，無言不疾。昔爾出居，誰從作爾室？賦也。爾，謂離居者。鼠思，猶言癙憂也。當是時，言之難能，而仕之多患如此。故羣臣有去者，有居者。居者不忍王之無臣、己之無徒，則告去者，使復還于王都。去者不聽，而託於無家以拒之。至於憂思泣血，有無言而不痛疾者，蓋其懼禍之深至於如此。然所謂無家者，則非其情也。故詰之曰：昔爾之去也，誰爲爾作室者？而今以是辭我哉！
雨無正七章，二章章十句，二章章八句，三章章六句。歐陽公曰：「古之人於詩，多不命題，而篇名往往無義例。其或有命名者，則必述詩之意，如巷伯、常武之類是也。今雨無正之名，據序所言，與詩絶異，當闕其所疑。」元城劉氏曰：「嘗讀韓詩，有雨無極篇，序云：『雨無極，正大夫刺幽王也。』至其詩之文，則比毛詩篇首多『雨無其極，傷我稼穡』八字。」愚按：劉説似有理。然第一、二章本皆十句，今遽增之，則長短不齊，非詩之例。又此詩實正大夫離居之後，暬御之臣所作。其曰「正大夫刺幽王」者，亦非是。且其爲幽王詩，亦未有所考也。
旻天疾威，敷于下土。謀猶回遹音聿，何日斯沮在吕反？謀臧不從，不臧覆用叶于封反。我視謀猶，亦孔之卭其凶反。賦也。旻，幽遠之意。敷，布。猶，謀。回，邪。遹，辟。沮，止。臧，善。覆，反。卭，病也。大夫以王惑於邪謀，不能斷以從善，而作此詩。言旻天之疾威，布于下土，使王之謀猶邪辟，無日而止。謀之善者則不從，而其不善者反用之。故我視其謀猶，亦甚病也。潝潝許急反訿訿音紫，亦孔之哀叶於希反。謀之其臧，則具是違。謀之不臧，則具是依。我視謀猶，伊于胡底之履反，叶都黎反。賦也。潝潝，相和也。訿訿，相詆也。具，俱。底，至也。言小人同而不和，其慮深矣。然於謀之善者則違之，其不善者則從之，亦何能有所定乎？我龜既厭，不我告猶叶于救反。謀夫孔多，是用不集韓詩作「就」，叶疾救反。發言盈庭，誰敢執其咎叶巨又反？如匪行邁謀，是用不得于道叶徒候反。賦也。集，成也。卜筮數則瀆，而龜厭之，故不復告其所圖之吉凶。謀夫衆則是非相奪，而莫適所從，故所謀終亦不成。蓋發言盈庭，各是其是，無肯任其責而決之者。猶不行不邁，而坐謀所適。謀之雖審，而亦何得於道路哉？哀哉爲猶，匪先民是程，匪大猶是經。維邇言是聽叶平聲，維邇言是争叶側陘反。如彼築室于道謀，是用不潰于成。賦也。先民，古之聖賢也。程，法。猶，道。經，常。潰，遂也。言哀哉今之爲謀，不以先民爲法，不以大道爲常，其所聽而争者，皆淺末之言。以是相持，如將築室而與行道之人謀之，人人得爲異論，其能有成也哉？古語曰：「作舍道邊，三年不成。」蓋出於此。國雖靡止，或聖或否方九反，叶補美反。民雖靡膴火吴反，或哲或謀叶莫徒反，或肅或艾音乂。如彼泉流，無淪胥以敗叶蒲寐反。賦也。止，定也。聖，通明也。膴，大也，多也。艾，與乂同，治也。淪，陷。胥，相也。言國論雖不定，然有聖者焉，有否者焉。民雖不多，然有哲者焉，有謀者焉，有肅者焉，有艾者焉。但王不用善，則雖有善者，不能自存，將如泉流之不反，而淪胥以至於敗矣。聖、哲、謀、肅、乂，即洪範五事之德。豈作此詩者，亦傳箕子之學也與？不敢暴虎，不敢馮皮冰反河。人知其一，莫知其它湯何反。戰戰兢兢，如臨深淵叶一均反，如履薄冰。賦也。徒搏曰暴，徒涉曰馮，如馮几然也。戰戰，恐也。兢兢，戒也。如臨深淵，恐墜也。如履薄冰，恐陷也。衆人之慮，不能及遠。暴虎馮河之患，近而易見，則知避之；喪國亡家之禍，隱於無形，則不知以爲憂也。故曰：「戰戰兢兢，如臨深淵，如履薄冰。」懼及其禍之詞也。
小旻六章，三章章八句，三章章七句。蘇氏曰：「小旻、小宛、小弁、小明四詩，皆以『小』名篇，所以别其爲小雅也。其在小雅者謂之『小』，故其在大雅者，謂之召旻、大明，獨『宛』、『弁』闕焉。意者孔子删之矣。雖去其大，而其小者猶謂之小，蓋即用其舊也。」
「不邁」之「不」，原作「下」，據宋刊明印本、元本、元十卷本、明正統本、明嘉靖本改。
「乂」，原作「又」，據宋刊明印本、元本、元十卷本、明正統本、明嘉靖本改。
「它」，元本、元十卷本、明正統本、明嘉靖本作「他」。
宛於阮反彼鳴鳩，翰胡旦反飛戾天叶鐵因反。我心憂傷，念昔先人。明發不寐，有懷二人。興也。宛，小貌。鳴鳩，斑鳩也。翰，羽。戾，至也。明發，謂將旦而光明開發也。二人，父母也。此大夫遭時之亂，而兄弟相戒以免禍之詩。故言彼宛然之小鳥，亦翰飛而至于天矣。則我心之憂傷，豈能不念昔之先人哉？是以明發不寐，而有懷乎父母也。言此以爲相戒之端。人之齊聖，飲酒温克。彼昏不知，壹醉日富叶筆力反。各敬爾儀，天命不又叶夷益反。賦也。齊，肅也。聖，通明也。克，勝也。富，猶甚也。又，復也。言齊聖之人，雖醉猶温恭自持以勝，所謂「不爲酒困」也。彼昏然而不知者，則一於醉而日甚矣。於是言各敬謹爾之威儀，天命已去，將不復來，不可以不恐懼也。時王以酒敗德，臣下化之，故此兄弟相戒，首以爲説。中原有菽音叔，庶民采叶此履反之。螟亡丁反蛉音零有子，蜾音果蠃力果反負叶蒲美反之。教誨爾子，式穀似叶養里反之。興也。中原，原中也。菽，大豆也。螟蛉，桑上小青蟲也，似步屈。蜾蠃，土蜂也，似蜂而小腰，取桑蟲，負之於木空中，七日而化爲其子。式，用。穀，善也。中原有菽，則庶民采之矣，以興善道人皆可行也。螟蛉有子，則蜾蠃負之，以興不似者可教而似也。教誨爾子，則用善而似之可也。善也，似也，終上文兩句所興而言也。戒之以不惟獨善其身，又當教其子，使爲善也。題大計反彼脊令音零，載飛載鳴。我日斯邁，而月斯征。夙興夜寐，無忝爾所生叶桑經反。興也。題，視也。脊令飛則鳴，行則摇。載，則。而，汝。忝，辱也。視彼脊令，則且飛而且鳴矣。我既日斯邁，則汝亦月斯征矣。言當各務努力，不可暇逸取禍，恐不及相救恤也。夙興夜寐，各求無辱於父母而已。交交桑扈音户，率場啄粟。哀我填都田反寡，宜岸宜獄。握粟出卜，自何能穀？興也。交交，往來之貌。桑扈，竊脂也，俗呼青觜，肉食，不食粟。填，與瘨同，病也。岸，亦獄也，韓詩作「犴」。鄉亭之繫曰犴，朝廷曰獄。扈不食粟，而今則率場啄粟矣。病寡不宜岸獄，今則宜岸宜獄矣。言王不恤鰥寡，喜陷之於刑辟也。然不可不求所以自善之道，故握持其粟，出而卜之曰：何自而能善乎？言握粟，以見其貧窶之甚。温温恭人，如集于木。惴惴之瑞反小心，如臨于谷。戰戰兢兢，如履薄冰。賦也。温温，和柔貌。如集于木，恐隊也。如臨于谷，恐隕也。
「亡丁反」，元本、元十卷本、明正統本、明嘉靖本作「音冥」。
弁薄干反彼鸒音豫斯叶先齎反，歸飛提提是移反。民莫不穀，我獨于罹。何辜于天，我罪伊何？心之憂矣，云如之何？興也。弁，飛拊翼貌。鸒，雅烏也，小而多羣，腹下白，江東呼爲鴨烏。斯，語詞也。提提，羣飛安閒之貌。穀，善。罹，憂也。舊説，幽王大子宜臼被廢而作此詩。言弁彼鸒斯，則歸飛提提矣。民莫不善，而我獨于憂，則鸒斯之不如也。「何辜于天，我罪伊何」者，怨而慕也。舜號泣于旻天曰：「父母之不我愛，於我何哉？」蓋如此矣。「心之憂矣，云如之何」，則知其無可奈何，而安之之詞也。踧踧徒歷反周道叶徒苟反，鞫九六反爲茂草叶此苟反。我心憂傷，惄乃歷反焉如擣丁老反，叶丁口反。假寐永嘆，維憂用老叶魯口反。心之憂矣，疢丑覲反如疾首。興也。踧踧，平易也。周道，大道也。鞫，窮。惄，思。擣，舂也。不脱衣冠而寐，曰假寐。疢，猶疾也。踧踧周道，則將鞫爲茂草矣。我心憂傷，則惄焉如擣矣。精神憒眊，至於假寐之中而不忘永歎，憂之之深，是以未老而老也。疢如疾首，則又憂之甚矣。維桑與梓叶奨履反，必恭敬止。靡瞻匪父，靡依匪母叶滿彼反。不屬音燭于毛，不離于裏。天之生我，我辰安在叶此里反？興也。桑、梓二木，古者五畒之宅，樹之牆下，以遺子孫，給蠶食、具器用者也。瞻者，尊而仰之。依者，親而倚之。屬，連也。毛，膚體之餘氣末屬也。離，麗也。裏，心腹也。辰，猶時也。言桑梓父母所植，尚且必加恭敬，況父母至尊至親，宜莫不瞻依也。然父母之不我愛，豈我不屬于父母之毛乎？豈我不離于父母之裏乎？無所歸咎，則推之於天曰：豈我生時不善哉？何不祥至是也！菀音鬱彼柳斯，鳴蜩音條嘒嘒呼惠反。有漼千罪反者淵，萑音丸葦韋鬼反淠淠孚計反。譬彼舟流，不知所届音戒，叶居氣反。心之憂矣，不遑假寐。興也。菀，茂盛貌。蜩，蟬也。嘒嘒，聲也。漼，深貌。淠淠，衆也。届，至。遑，暇也。菀彼柳斯，則鳴蜩嘒嘒矣。有漼者淵，則萑葦淠淠矣。今我獨見棄逐，如舟之流于水中，不知其何所至乎？是以憂之之深，昔猶假寐，而今不暇也。鹿斯之奔，維足伎伎其宜反。雉之朝雊古豆反，尚求其雌叶千西反。譬彼壞胡罪反木，疾用無枝。心之憂矣，寧莫之知。興也。伎伎，舒貌。宜疾而舒，留其羣也。雊，雉鳴也。壞，傷病也。寧，猶何也。鹿斯之奔，則足伎伎然。雉之朝雊，亦知求其妃匹。今我獨見棄逐，如傷病之木，憔悴而無枝。是以憂之，而人莫之知也。相息亮反彼投兔，尚或先蘇薦反，叶蘇晉反之。行有死人，尚或墐音覲之。君子秉心，維其忍之。心之憂矣，涕既隕音藴之。興也。相，視。投，奔。行，道。墐，埋。秉，執。隕，隊也。相彼被逐而投人之兔，尚或有哀其窮而先脱之者。道有死人，尚或有哀其暴露而埋藏之者。蓋皆有不忍之心焉。今王信讒，棄逐其子，曾視投兔、死人之不如，則其秉心亦忍矣。是以心憂而涕隕也。君子信讒，如或醻市由反，叶市救反之。君子不惠，不舒究之。伐木掎寄彼反，叶居何反矣，析薪杝敕氏反，叶湯何反矣。舍音捨彼有罪，予之佗吐賀反，叶湯何反矣。賦而興也。醻，報。惠，愛。舒，緩。究，察也。掎，倚也，以物倚其巔也。杝，隨其理也。佗，加也。言王惟讒是聽，如受醻爵，得即飲之。曾不加惠愛，舒緩而究察之。夫苟舒緩而究察之，則讒者之情得矣。伐木者尚倚其巔，析薪者尚隨其理，皆不妄挫折之。今乃捨彼有罪之譖人，而加我以非其罪，曾伐木析薪之不若也。此則興也。莫高匪山叶所旃反，莫浚蘇俊反匪泉。君子無易夷豉反由言，耳屬音燭于垣。無逝我梁，無發我笱。我躬不閲，遑恤我後。賦而比也。山極高矣，而或陟其巔。泉極深矣，而或入其底。故君子不可易於其言，恐耳屬于垣者，有所觀望左右，而生讒譖也。王於是卒以褒姒爲后，伯服爲大子，故告之曰：「毋逝我梁，毋發我笱。我躬不閲，遑恤我後。」蓋比詞也。東萊吕氏曰：「唐德宗將廢大子而立舒王。李泌諫之，且曰：『願陛下還宫勿露此意。左右聞之，將樹功於舒王，大子危矣。』此正『君子無易由言，耳屬于垣』之謂也。小弁之作，大子既廢矣，而猶云爾者，蓋推本亂之所由生，言語以爲階也。」
小弁八章，章八句。幽王娶於申，生大子宜臼。後得褒姒而惑之，生子伯服，信其讒，黜申后，逐宜臼。而宜臼作此以自怨也。序以爲大子之傅述大子之情以爲是詩，不知其何所據也。傳曰：「高子曰：『小弁，小人之詩也。』孟子曰：『何以言之？』曰：『怨。』曰：『固哉，高叟之爲詩也！有人於此，越人關弓而射之，則己談笑而道之，無它，疏之也。其兄關弓而射之，則己垂涕泣而道之，無它，戚之也。小弁之怨，親親也。親親，仁也。固矣夫，高叟之爲詩也！』曰：『凱風何以不怨？』曰：『凱風，親之過小者也；小弁，親之過大者也。親之過大而不怨，是愈疏也；親之過小而怨，是不可磯也。愈疏，不孝也；不可磯，亦不孝也。孔子曰：「舜其至孝矣，五十而慕。」』」
「鞫」，元本、元十卷本、明正統本、明嘉靖本作「鞠」，下同。
悠悠昊天，曰父母且七餘反。無罪無辜，亂如此憮火吴反。昊天已威叶紆胃反，予慎無罪叶音悴。昊天泰憮，予慎無辜。賦也。悠悠，遠大之貌。且，語詞。憮，大也。已、泰，皆甚也。慎，審也。大夫傷於讒，無所控告，而訴之於天曰：悠悠昊天，爲人之父母，胡爲使無罪之人，遭亂如此其大也？昊天之威已甚矣，我審無罪也。昊天之威甚大矣，我審無辜也。此自訴而求免之詞也。亂之初生，僭側蔭反始既涵音含。亂之又生，君子信讒。君子如怒叶奴五反，亂庶遄市專反沮慈吕反。君子如祉音恥，亂庶遄已。賦也。僭始，不信之端也。涵，容受也。君子，指王也。遄，疾。沮，止也。祉，猶喜也。言亂之所以生者，由讒人以不信之言始入，而王涵容，不察其真僞也。亂之又生者，則既信其讒言而用之矣。君子見讒人之言，若怒而責之，則亂庶幾遄沮矣。見賢者之言，若喜而納之，則亂庶幾遄已矣。今涵容不斷，讒信不分，是以讒者益勝，而君子益病也。蘇氏曰：「小人爲讒於其君，必以漸入之。其始也，進而嘗之。君容之而不拒，知言之無忌，於是復進。既而君信之，然後亂成。」君子屢盟叶謨郎反，亂是用長丁丈反，叶直良反。君子信盗，亂是用暴。盗言孔甘，亂是用餤音談。匪其止共音恭，維王之卭其恭反。賦也。屢，數也。盟，邦國有疑，則殺牲歃血，告神以相要束也。盗，指讒人也。餤，進。卭，病也。言君子不能已亂，而屢盟以相要，則亂是用長矣。君子不能堲讒，而信盗以爲虐，則亂是用暴矣。讒言之美，如食之甘，使人嗜之而不厭，則亂是用進矣。然此讒人不能供其職事，徒以爲王之病而已。夫良藥苦口而利於病，忠言逆耳而利於行。維其言之甘而悦焉，則其國豈不殆哉！奕奕寢廟，君子作之。秩秩大猷，聖人莫之。他人有心，予忖七損反度待洛反之。躍躍他歷反毚士咸反兔，遇犬獲叶黄郭反之。興而比也。奕奕，大也。秩秩，序也。猷，道。莫，定也。躍躍，跳疾貌。毚，狡也。奕奕寢廟，則君子作之。秩秩大猷，則聖人莫之。以興他人有心，則予得而忖度之。而又以「躍躍毚兔，遇犬獲之」比焉。反覆興比，以見讒人之心，我皆得之，不能隱其情也。荏而甚反染柔木，君子樹叶上主反之。往來行言，心焉數所主反之。蛇蛇以支反碩言，出自口叶孔五反矣。巧言如簧，顔之厚叶胡五反矣。興也。荏染，柔貌。柔木，桐梓之屬，可用者也。行言，行道之言也。數，辨也。蛇蛇，安舒也。碩，大也，謂善言也。顔厚者，頑不知恥也。荏染柔木，則君子樹之矣。往來行言，則心能辨之矣。若善言而出於口者，宜也；巧言如簧，則豈可出於口哉！言之徒可羞愧，而彼顔之厚，不知以爲恥也。孟子曰：「爲機變之巧者，無所用恥焉。」其斯人之謂與！彼何人斯？居河之麋音眉。無拳音權無勇，職爲亂階叶居奚反。既微且尰市勇反，爾勇伊何？爲猶將多，爾居徒幾音紀，叶居希反何？賦也。何人，斥讒人也。此必有所指矣。賤而惡之，故爲不知其姓名，而曰何人也。斯，語詞也。水草交謂之麋。拳，力。階，梯也。骭瘍爲微，腫足爲尰。猶，謀。將，大也。言此讒人居下濕之地，雖無拳勇可以爲亂，而讒口交鬬，專爲亂之階梯。又有微尰之疾，亦何能勇哉？而爲讒謀則大且多如此，是必有助之者矣。然其所與居之徒衆幾何人哉？言亦不能甚多也。
「七」，元本、元十卷本、明正統本、明嘉靖本作「子」。
彼何人斯？其心孔艱叶居銀反。胡逝我梁，不入我門叶眉貧反？伊誰云從？維暴之云。賦也。何人，亦若不知其姓名也。孔，甚。艱，險也。我，舊説以爲蘇公也。暴，暴公也。皆畿内諸侯也。舊説，暴公爲卿士，而譖蘇公，故蘇公作詩以絶之。然不欲直斥暴公，故但指其從行者而言：彼何人者，其心甚險。胡爲往我之梁，而不入我之門乎？既而問其所從，則暴公也。夫以從暴公而不入我門，則暴公之譖己也明矣。但舊説於詩無明文可考，未敢信其必然耳。二人從行，誰爲此禍胡果反？胡逝我梁，不入唁我？始者不如今，云不我可。賦也。二人，暴公與其徒也。唁，弔失位也。言二人相從而行，不知誰譖己而禍之乎？既使我得罪矣，而其逝我梁也，又不入而唁我。女始者與我親厚之時，豈嘗如今不以我爲可乎？彼何人斯？胡逝我陳。我聞其聲，不見其身。不愧于人，不畏于天叶鐵因反。賦也。陳，堂塗也，堂下至門之徑也。在我之陳，則又近矣。聞其聲而不見其身，言其蹤跡之詭秘也。不愧于人，則以人爲可欺也。天不可欺，女獨不畏于天乎？奈何其譖我也？彼何人斯？其爲飄風叶孚愔反。胡不自北？胡不自南叶尼心反？胡逝我梁？祇音支攪交卯反我心。賦也。飄風，暴風也。攪，擾亂也。言其往來之疾若飄風然。自北自南，則與我不相值也。今則逝我之梁，則適所以攪亂我心而已。爾之安行，亦不遑舍叶商居反。爾之亟紀力反行，遑脂爾車。壹者之來，云何其盱況于反？賦也。安，徐。遑，暇。舍，息。亟，疾。盱，望也。字林云：「盱，張目也。」易曰：「盱豫悔。」三都賦云：「盱衡而誥。」是也。言爾平時徐行猶不暇息，而況亟行，則何暇脂其車哉？今脂其車，則非亟也，乃託以亟行而不入見我，則非其情矣。何不一來見我，如何而使我望汝之切乎？爾還而入，我心易以豉反，叶以支反也。還而不入，否難知也。壹者之來，俾我祇也。賦也。還，反。易，説。祇，安也。言爾之往也，既不入我門矣；儻還而入，則我心猶庶乎其説也。還而不入，則爾之心我不可得而知矣。何不一來見我，而使我心安乎？董氏曰：「是詩至此，其詞益緩，若不知其爲譖矣。」伯氏吹壎況袁反，仲氏吹篪音池。及爾如貫，諒不我知。出此三物，以詛側助反爾斯叶先齎反。賦也。伯仲，兄弟也。俱爲王臣，則有兄弟之義矣。樂器，土曰壎，大如鵝子，鋭上平底，似稱錘，六孔。竹曰篪，長尺四寸，圍三寸，七孔，一孔上出，徑三分，凡八孔，横吹之。如貫，如繩之貫物也，言相連屬也。諒，誠也。三物，犬、豕、雞也。刺其血以詛盟也。伯氏吹壎，而仲氏吹篪，言其心相親愛，而聲相應和也。與汝如物之在貫，豈誠不我知而譖我哉？苟曰誠不我知，則出此三物以詛之可也。爲鬼爲蜮音或，則不可得。有靦土典反面目，視人罔極。作此好歌，以極反側。賦也。蜮，短狐也，江淮水皆有之，能含沙以射水中人影，其人輒病，而不見其形也。靦，面見人之貌也。好，善也。反側，反覆，不正直也。言汝爲鬼爲蜮，則不可得而見矣。女乃人也，靦然有面目與人相視，無窮極之時，豈其情終不可測哉？是以作此好歌，以究極爾反側之心也。
何人斯八章，章六句。此詩與上篇文意相似，疑出一手。但上篇先刺聽者，此篇專責讒人耳。王氏曰：「暴公不忠於君，不義於友，所謂大故也，故蘇公絶之。然其絶之也，不斥暴公，言其從行而已。不著其譖也，示以所疑而已。既絶之矣，而猶告以『壹者之來，俾我祇也』。蓋君子之處己也忠，其遇人也恕，使其由此悔悟，更以善意從我，固所願也。雖其不能如此，我固不爲已甚。豈若小丈夫哉？一與人絶，則醜詆固拒，惟恐其復合也。」
「或」，元本、元十卷本、明正統本、明嘉靖本作「域」。
萋七西反兮斐孚匪反兮，成是貝錦。彼譖人者，亦已大音泰甚食荏反。比也。萋、斐，小文之貌。貝，水中介蟲也，有文彩似錦。時有遭讒而被宫刑爲巷伯者作此詩。言因萋斐之形而文致之，以成貝錦。以比讒人者，因人之小過，而飾成大罪也。彼爲是者，亦已大甚矣。哆昌者反兮侈尺是反兮，成是南箕。彼譖人者，誰適丁歷反，下同與謀叶謨悲反。比也。哆、侈，微張之貌。南箕四星，二爲踵，二爲舌。其踵狹而舌廣，則大張矣。適，主也。誰適與謀，言其謀之閟也。緝緝七立反翩翩音篇，叶批賓反，謀欲譖人。慎爾言也，謂爾不信叶斯人反。賦也。緝緝，口舌聲。或曰：緝，緝人之罪。或曰：有條理貌。皆通。翩翩，往來貌。譖人者自以爲得意矣，然不慎爾言，聽者有時而悟，且將以爾爲不信矣。捷捷幡幡芳煩反，叶芬邅反，謀欲譖言。豈不爾受？既其女音汝遷。賦也。捷捷，儇利貌。幡幡，反覆貌。王氏曰：「上好譖，則固將受女。然好譖不已，則遇譖之禍亦既遷而及女矣。」曾氏曰：「上章及此，皆忠告之詞。」驕人好好，勞人草草。蒼天蒼天叶鐵因反，視彼驕人，矜此勞人。賦也。好好，樂也。草草，憂也。驕人譖行而得意，勞人遇譖而失度，其狀如此。彼譖人者叶掌與反，誰適與謀叶滿補反？取彼譖人，投畀豺士皆反虎。豺虎不食，投畀有北。有北不受叶承呪反，投畀有昊叶許候反。賦也。再言「彼譖人者，誰適與謀」者，甚嫉之，故重言之也。或曰：衍文也。投，棄也。北，北方寒涼不毛之地也。不食、不受，言讒譖之人，物所共惡也。昊，昊天也。投畀昊天，使制其罪。此皆設言，以見欲其死亡之甚也。故曰：好賢如緇衣，惡惡如巷伯。楊園之道，猗於綺反于畒丘叶祛奇反。寺人孟子，作爲此詩。凡百君子，敬而聽之。興也。楊園，下地也。猗，加也。畒丘，高地也。寺人，内小臣，蓋以讒被宫而爲此官也。孟子，其字也。楊園之道而猗于畒丘，以興賤者之言或有補於君子也。蓋譖始於微者，而其漸將及於大臣，故作詩使聽而謹之也。劉氏曰：「其後王后、太子及大夫，果多以讒廢者。」
巷伯七章，四章章四句，一章五句，一章八句，一章六句。巷，是宫内道名，秦漢所謂「永巷」是也。伯，長也。主宫内道官之長，即寺人也。故以名篇。班固司馬遷贊云：「迹其所以自傷悼，小雅巷伯之倫。」其意亦謂巷伯本以被譖而遭刑也。而楊氏曰：「寺人，内侍之微者，出入於王之左右，親近於王而日見之，宜無閒之可伺矣。今也亦傷於讒，則疏遠者可知。故其詩曰：『凡百君子，敬而聽之。』使在位知戒也。」其説不同，然亦有理，姑存於此云。
「烏」，元本、元十卷本、明正統本、明嘉靖本作「夷」。
蓼蓼音六者莪五河反，匪莪伊蒿呼毛反。哀哀父母，生我劬勞。比也。蓼，長大貌。莪，美菜也。蒿，賤草也。人民勞苦，孝子不得終養，而作此詩。言昔謂之莪，而今非莪也，特蒿而已。以比父母生我以爲美材，可賴以終其身，而今乃不得其養以死。於是乃言父母生我之劬勞，而重自哀傷也。蓼蓼者莪，匪莪伊蔚音尉。哀哀父母，生我勞瘁似醉反。比也。蔚，牡菣也。三月始生，七月始華，如胡麻華而紫赤，八月爲角，似小豆，角鋭而長。瘁，病也。缾之罄矣，維罍之恥。鮮息淺反民之生，不如死之久叶舉里反矣。無父何怙？無母何恃？出則銜恤，入則靡至。比也。缾小罍大，皆酒器也。罄，盡。鮮，寡。恤，憂。靡，無也。言缾資於罍，而罍資缾，猶父母與子相依爲命也。故缾罄矣，乃罍之恥，猶父母不得其所，乃子之責。所以窮獨之民，生不如死也。蓋無父則無所怙，無母則無所恃，是以出則中心銜恤，入則如無所歸也。父兮生我，母兮鞠我。拊音撫我畜喜六反我，長丁丈反我育我，顧我復我，出入腹我。欲報之德，昊天罔極。賦也。生者，本其氣也。鞠、畜，皆養也。拊，拊循也。育，覆育也。顧，旋視也。復，反覆也。腹，懷抱也。罔，無。極，窮也。言父母之恩如此，欲報之以德，而其恩之大，如天無窮，不知所以爲報也。南山烈烈，飄風發發。民莫不穀，我獨何害叶音曷！興也。烈烈，高大貌。發發，疾貌。穀，善也。南山烈烈，則飄風發發矣。民莫不善，而我獨何爲遭此害也哉！南山律律，飄風弗弗叶分聿反。民莫不穀，我獨不卒。興也。律律，猶烈烈也。弗弗，猶發發也。卒，終也，言終養也。
蓼莪六章，四章章四句，二章章八句。晉王裒以父死非罪，每讀詩至「哀哀父母，生我劬勞」，未嘗不三復流涕，受業者爲廢此篇。詩之感人如此。
有饛音蒙簋音軌飱音孫，有捄音求棘匕必履反。周道如砥之履反，其直如矢。君子所履，小人所視叶善止反。睠音眷言顧之，澘所姦反焉出涕音體。興也。饛，滿簋貌。飱，熟食也。捄，曲貌。棘匕，以棘爲匕，所以載鼎肉而升之於俎也。砥，礪石，言平也。矢，言直也。君子，在位。履，行。小人，下民也。睠，反顧也。澘，涕下貌。序以爲東國困於役而傷於財，譚大夫作此以告病。言有饛簋飱，則有捄棘匕。周道如砥，則其直如矢。是以君子履之，而小人視焉。今乃顧之而出涕者，則以東方之賦役，莫不由是而西輸於周也。小東大東叶都郎反，杼直吕反柚音逐其空叶枯郎反。糾糾葛屨，可以履霜。佻佻徒彫反公子，行彼周行叶户郎反。既往既來叶六直反，使我心疚叶訖力反。賦也。小東大東，東方小大之國也。自周視之，則諸侯之國皆在東方。杼，持緯者也。柚，受經者也。空，盡也。佻，輕薄不奈勞苦之貌。公子，諸侯之貴臣也。周行，大路也。疚，病也。言東方小大之國，杼柚皆已空矣，至於以葛屨履霜。而其貴戚之臣，奔走往來，不勝其勞，使我心憂而病也。有洌音列氿音軌泉叶才匀反，無浸穫薪。契契苦計反寤歎，哀我憚丁佐反人。薪是穫薪，尚可載叶節力反也。哀我憚人，亦可息也。興也。洌，寒意也。側出曰氿泉。穫，艾也。契契，憂苦也。憚，勞也。尚，庶幾也。載，載以歸也。蘇氏曰：「薪已穫矣，而復浸之，則腐；民已勞矣，而復事之，則病。故已艾，則庶其載而畜之；已勞，則庶其息而安之。」東人之子，職勞不來音賚，叶六直反。西人之子，粲粲衣服叶蒲北反。舟人之子，熊羆是裘叶渠之反。私人之子，百僚是試叶申之反。賦也。東人，諸侯之人也。職，專主也。來，慰撫也。西人，京師人也。粲粲，鮮盛貌。舟人，舟楫之人也。熊羆是裘，言富也。私人，私家皂隸之屬也。僚，官。試，用也。舟人、私人，皆西人也。此言賦役不均，羣小得志也。或以其酒，不以其漿。鞙鞙胡犬反佩璲音遂，不以其長。維天有漢，監古蹔反亦有光。跂丘豉反彼織女，終日七襄。賦也。鞙鞙，長貌。璲，瑞也。漢，天河也。跂，隅貌。織女，星名，在漢旁。三星跂然如隅也。七襄，未詳。傳曰：「反也。」箋云：「駕也。駕，謂更其肆也。」蓋天有十二次，日月所止舍，所謂肆也。經星一晝一夜，左旋一周而有餘，則終日之閒，自卯至酉，當更七次也。言東人或饋之以酒，而西人曾不以爲漿。東人或與之以鞙然之佩，而西人曾不以爲長。維天之有漢，則庶乎其有以監我；而織女之七襄，則庶乎其能成文章以報我矣。無所赴愬，而言惟天庶乎其恤我耳。雖則七襄，不成報章。睆華版反彼牽牛，不以服箱。東有啓明叶謨郎反，西有長庚叶古郎反。有捄天畢，載施之行户郎反。賦也。睆，明星貌。牽牛，星名。服，駕也。箱，車箱也。啓明、長庚，皆金星也。以其先日而出，故謂之啓明；以其後日而入，故謂之長庚。蓋金、水二星，常附日行，而或先或後，但金大水小，故獨以金星爲言也。天畢，畢星也，狀如掩兔之畢。行，行列也。言彼織女不能成報我之章，牽牛不可以服我之箱，而啓明、長庚、天畢者，亦無實用，但施之行列而已。至是則知天亦無若我何矣。維南有箕，不可以簸波我反揚。維北有斗，不可以挹音揖酒漿。維南有箕，載翕許急反其舌。維北有斗，西柄之揭居竭反。賦也。箕、斗二星，以夏秋之閒見於南方。云「北斗」者，以其在箕之北也。或曰：北斗，常見不隱者也。翕，引也。舌，下二星也。南斗柄固指西，若北斗而西柄，則亦秋時也。言南箕既不可以簸揚糠粃，北斗既不可以挹酌酒漿，而箕引其舌，反若有所吞噬；斗西揭其柄，反若有所挹取於東。是天非徒無若我何，乃亦若助西人而見困。甚怨之詞也。
「浸」，明正統本、明嘉靖本作「漬」。蘇轍詩集傳原文作「浸」。
「居竭反」，元本、元十卷本作「居蝎反」，明正統本、明嘉靖本作「音訐」。
四月維夏叶後五反，六月徂暑。先祖匪人，胡寧忍予叶演女反？興也。徂，往也。四月、六月，亦以夏正數之，建巳、建未之月也。此亦遭亂自傷之詩。言四月維夏，則六月徂暑矣。我先祖豈非人乎，何忍使我遭此禍也？無所歸咎之詞也。秋日凄凄七西反，百卉許貴反具腓芳菲反。亂離瘼音莫矣，爰家語作「奚」其適歸。興也。凄凄，涼風也。卉，草。腓，病。離，憂。瘼，病。奚，何。適，之也。秋日凄凄，則百卉俱腓矣。亂離瘼矣，則我將何所適歸乎哉？冬日烈烈，飄風發發。民莫不穀，我獨何害叶音曷？興也。烈烈，猶栗烈也。發發，疾貌。穀，善也。夏則暑，秋則病，冬則烈，言禍亂日進，無時而息也。山有嘉卉，侯栗侯梅叶莫悲反。廢爲殘賊，莫知其尤叶于其反。興也。嘉，善。侯，維。廢，變。尤，過也。山有嘉卉，則維栗與梅矣。在位者變爲殘賊，則誰之過哉？相息亮反彼泉水，載清載濁叶殊玉反。我日構禍，曷云能穀？興也。相，視。載，則。構，合也。相彼泉水，猶有時而清，有時而濁。而我乃日日遭害，則曷云能善乎？滔滔吐刀反江漢，南國之紀。盡瘁以仕，寧莫我有叶羽已反。興也。滔滔，大水貌。江、漢，二水名。紀，綱紀也，謂經帶包絡之也。瘁，病也。有，識有也。滔滔江漢，猶爲南國之紀。今也盡瘁以仕，而王何其不我有哉？匪鶉徒丸反匪鳶以專反，叶以旬反，翰飛戾天叶鐵因反。匪鱣張連反匪鮪于軌反，潛逃于淵叶一均反。賦也。鶉，鵰也。鳶，亦鷙鳥也，其飛上薄雲漢。鱣、鮪，大魚也。鶉鳶則能翰飛戾天，鱣鮪則能潛逃于淵。我非是四者，則亦無所逃矣。山有蕨薇，隰有杞桋音夷。君子作歌，維以告哀叶於希反。興也。杞，枸檵也。桋，赤栜也，樹葉細而岐鋭，皮理錯戾，好叢生山中，中爲車輞。山則有蕨薇，隰則有杞桋。君子作歌，則維以告哀而已。
無將大車，祇音支自塵兮。無思百憂，祇自疧劉氏曰：當作「𤵤」，與「𤸅」同。眉貧反兮。興也。將，扶進也。大車，平地任載之車，駕牛者也。祇，適。𤵤，病也。此亦行役勞苦而憂思者之作。言將大車，則塵污之；思百憂，則病及之也。無將大車，維塵冥冥叶莫迥反。無思百憂，不出于熲古迥反。興也。冥冥，昏晦也。熲，與耿同，小明也。在憂中耿耿然不能出也。無將大車，維塵雝於勇、於容二反兮。無思百憂，祇自重直勇、直龍二反兮。興也。雝，猶蔽也。重，猶累也。
明明上天，照臨下土。我征徂西，至于艽音求野叶上與反。二月初吉，載離寒暑。心之憂矣，其毒大音泰苦。念彼共音恭，下章並同人，涕零如雨。豈不懷歸？畏此罪罟音古。賦也。征，行。徂，往也。艽野，地名，蓋遠荒之地也。二月，亦以夏正數之，建卯月也。初吉，朔日也。毒，言心中如有藥毒也。共人，僚友之處者也。懷，思。罟，網也。大夫以二月西征，至于歲莫而未得歸，故呼天而訴之。復念其僚友之處者，且自言其畏罪而不敢歸也。昔我往矣，日月方除直慮反。曷云其還，歲聿云莫音慕。念我獨兮，我事孔庶。心之憂矣，憚丁佐反我不暇叶胡故反。念彼共人，睠睠音眷懷顧。豈不懷歸？畏此譴怒。賦也。除，除舊生新也。謂二月初吉也。庶，衆。憚，勞也。睠睠，勤厚之意。譴怒，罪責也。言昔以是時往，今未知何時可還，而歲已莫矣。蓋身獨而事衆，是以勤勞而不暇也。昔我往矣，日月方奥於六反。曷云其還，政事愈蹙子六反。歲聿云莫，采蕭穫菽。心之憂矣，自詒伊戚叶子六反。念彼共人，興言出宿。豈不懷歸？畏此反覆芳福反。賦也。奥，暖。蹙，急。詒，遺。戚，憂。興，起也。反覆，傾側無常之意也。言以政事愈急，是以至此歲莫而猶不得歸。又自咎其不能見幾遠去，而自遺此憂，至於不能安寢，而出宿於外也。嗟爾君子，無恒安處。靖共爾位，正直是與。神之聽之，式穀以女音汝。賦也。君子，亦指其僚友也。恒，常也。靖，與静同。與，猶助也。穀，禄也。以，猶與也。上章既自傷悼，此章又戒其僚友曰：嗟女君子，無以安處爲常。言當有勞時，勿懷安也。當靖共爾位，惟正直之人是助，則神之聽之，而以穀禄與女矣。嗟爾君子，無恒安息。靖共爾位，好呼報反是正直。神之聽之，介爾景福叶筆力反。賦也。息，猶處也。好是正直，愛此正直之人也。介、景，皆大也。
鼓鍾將將七羊反，淮水湯湯音傷，憂心且傷。淑人君子，懷允不忘。賦也。將將，聲也。淮水，出信陽軍桐柏山，至楚州漣水軍入海。湯湯，沸騰之貌。淑，善。懷，思。允，信也。此詩之義未詳。王氏曰：「幽王鼓鍾淮水之上，爲流連之樂，久而忘反。聞者憂傷，而思古之君子，不能忘也。」鼓鍾喈喈音皆，叶居奚反，淮水湝湝户皆反，叶賢雞反，憂心且悲。淑人君子，其德不回叶乎爲反。賦也。喈喈，猶將將。湝湝，猶湯湯。悲，猶傷也。回，邪也。鼓鍾伐鼛古毛反，叶居尤反，淮有三洲，憂心且妯敕留反。淑人君子，其德不猶。賦也。鼛，大鼓也。周禮作「皋」，云皋鼓尋有四尺。三洲，淮上地。蘇氏曰：「始言湯湯，水盛也。中言湝湝，水流也。終言三洲，水落而洲見也。言幽王之久於淮上也。」妯，動。猶，若也。言不若今王之荒亂也。鼓鍾欽欽，鼓瑟鼓琴，笙磬同音。以雅以南叶尼心反，以籥以灼反不僭子念反，叶七心反。賦也。欽欽，亦聲也。磬，樂器，以石爲之。琴瑟在堂，笙磬在下。同音，言其和也。雅，二雅也。南，二南也。籥，籥舞也。僭，亂也。言三者皆不僭也。蘇氏曰：「言幽王之不德，豈其樂非古歟？樂則是，而人則非也。」
楚楚者茨，言抽敕留反其棘。自昔何爲？我蓺魚世反黍稷。我黍與與音餘，我稷翼翼。我倉既盈，我庾維億。以爲酒食，以享以祀叶逸織反，以妥湯果反以侑音又，叶夷益反，以介景福叶筆力反。賦也。楚楚，盛密貌。茨，蒺藜也。抽，除也。我，爲有田禄而奉祭祀者之自稱也。與與、翼翼，皆蕃盛貌。露積曰庾。十萬曰億。享，獻也。妥，安坐也。禮曰：「詔妥尸。」蓋祭祀筮族人之子爲尸，既奠，迎之使處神坐，而拜以安之也。侑，勸也。恐尸或未飽，祝侑之曰：皇尸未實也。介，大也。景，亦大也。此詩述公卿有田禄者力於農事，以奉其宗廟之祭。故言蒺藜之地，有抽除其棘者。古人何乃爲此事乎？蓋將使我於此蓺黍稷也。故我之黍稷既盛，倉庾既實，則爲酒食以享祀妥侑，而介大福也。濟濟子禮反蹌蹌七羊反，絜爾牛羊，以往烝嘗。或剥或亨普庚反，叶鋪郎反，或肆或將。祝祭于祊補彭反，叶補光反，祀事孔明叶謨郎反。先祖是皇，神保是饗叶虚良反。孝孫有慶叶祛羊反，報以介福，萬壽無疆。賦也。濟濟蹌蹌，言有容也。冬祭曰烝，秋祭曰嘗。剥，解剥其皮也。亨，煮熟之也。肆，陳之也。將，奉持而進之也。祊，廟門内也。孝子不知神之所在，故使祝博求之于門内待賓客之處也。孔，甚也。明，猶備也、著也。皇，大也，君也。保，安也。神保，蓋尸之嘉號。楚詞所謂「靈保」，亦以巫降神之稱也。孝孫，主祭之人也。慶，猶福也。執爨七亂反踖踖七亦反，叶七略反，爲俎孔碩叶常約反，或燔音煩或炙之敕反，叶陟略反。君婦莫莫音麥，叶木各反，爲豆孔庶叶陟略反。爲賓爲客叶克各反，獻酬市由反交錯。禮儀卒度叶徒洛反，笑語卒獲叶黄郭反。神保是格叶剛鶴反，報以介福，萬壽攸酢。賦也。爨，竈也。踖踖，敬也。俎，所以載牲體也。碩，大也。燔，燒肉也。炙，炙肝也。皆所以從獻也。特牲主人獻尸，賓長以肝從；主婦獻尸，兄弟以燔從是也。君婦，主婦也。莫莫，清静而敬至也。豆，所以盛内羞、庶羞，主婦薦之也。庶，多也。賓、客，筮而戒之，使助祭者。既獻尸，而遂與之相獻酬也。主人酌賓曰獻，賓飲主人曰酢。主人又自飲，而復飲賓，曰酬。賓受之，奠於席前而不舉，至旅而後少長相勸，而交錯以徧也。卒，盡也。度，法度也。獲，得其宜也。格，來。酢，報也。我孔熯而善反矣，式禮莫愆叶起巾反。工祝致告，徂賚孝孫叶須倫反。苾蒲必反芬孝祀叶逸織反，神嗜飲食。卜爾百福叶筆力反，如幾音機如式。既齊既稷，既匡既敕。永錫爾極，時萬時億。賦也。熯，竭也。善其事曰工。苾芬，香也。卜，予也。幾，期也。春秋傳曰「易幾而哭」是也。式，法。齊，整。稷，疾。匡，正。敕，戒。極，至也。禮行既久，筋力竭矣，而式禮莫愆，敬之至也。於是祝致神意，以嘏主人曰：爾飲食芳潔，故報爾以福禄，使其來如幾，其多如法。爾禮容莊敬，故報爾以衆善之極，使爾無一事而不得乎此。各隨其事，而報之以其類也。少牢嘏詞曰：「皇尸命工祝，承致多福無疆于女孝孫。來女孝孫，使女受禄于天，宜稼于田，眉壽萬年，勿替引之。」此大夫之禮也。禮儀既備叶蒲北反，鍾鼓既戒叶訖力反。孝孫徂位叶力入反，工祝致告叶古得反。神具醉止，皇尸載起。鼓鍾送尸，神保聿歸。諸宰君婦，廢徹直列反不遲。諸父兄弟，備言燕私叶息夷反。賦也。戒，告也。徂位，祭事既畢，主人往阼階下西面之位也。致告，祝傳尸意，告利成於主人，言孝子之利養成畢也。於是神醉而尸起，送尸而神歸矣。曰「皇尸」者，尊稱之也。鼓鍾者，尸出入奏肆夏也。鬼神無形，言其醉而歸者，誠敬之至，如見之也。諸宰，家宰，非一人之稱也。廢，去也。不遲，以疾爲敬，亦不留神惠之意也。祭畢，既歸賓客之俎，同姓則留與之燕，以盡私恩，所以尊賓客、親骨肉也。樂具入奏叶音族，以綏後禄。爾殽既將，莫怨具慶叶祛羊反。既醉既飽叶補苟反，小大稽首。神嗜飲食，使君壽考叶去九反。孔惠孔時，維其盡叶子忍反之。子子孫孫，勿替天帝反引之。賦也。凡廟之制，前廟以奉神，後寢以藏衣冠。祭於廟，而燕於寢。故於此將燕，而祭時之樂皆入奏於寢也。且於祭既受禄矣，故以燕爲將受後禄而綏之也。爾殽既進，與燕之人無有怨者，而皆歡慶醉飽，稽首而言曰：向者之祭，神既嗜君之飲食矣，是以使君壽考也。又言：君之祭祀甚順甚時，無所不盡，子子孫孫當不廢而引長之也。
楚茨六章，章十二句。吕氏曰：「楚茨極言祭祀所以事神受福之節，致詳致備。所以推明先王致力於民者盡，則致力於神者詳。觀其威儀之盛，物品之豐，所以交神明、逮羣下，至于受福無疆者，非德盛政修，何以致之？」
信彼南山，維禹甸田見反，叶徒鄰反之。畇畇音匀原隰，曾孫田叶地因反之。我疆我理，南東其畒叶滿彼反。賦也。南山，終南山也。甸，治也。畇畇，墾辟貌。曾孫，主祭者之稱。曾，重也。自曾祖以至無窮，皆得稱之也。疆者，爲之大界也。理者，定其溝塗也。畒，壟也。長樂劉氏曰：「其遂東入于溝，則其畒南矣。其遂南入于溝，則其畒東矣。」此詩大指與楚茨略同。此即其篇首四句之意也。言信乎此南山者，本禹之所治，故其原隰墾闢，而我得田之。於是爲之疆理，而順其地勢水勢之所宜，或南其畒，或東其畒也。上天同雲，雨于付反雪雰雰敷云反。益之以霡亡革反霂音木。既優既渥叶烏谷反，既霑既足，生我百穀。賦也。同雲，雲一色也。將雪之候如此。雰雰，雪貌。霡霂，小雨貌。優、渥、霑、足，皆饒洽之意也。冬有積雪，春而益之以小雨潤澤，則饒洽矣。疆埸音亦翼翼，黍稷彧彧於六反，叶于逼反。曾孫之穡，以爲酒食。畀必寐反我尸賓，壽考萬年叶尼因反。賦也。埸，畔也。翼翼，整敕貌。彧彧，茂盛貌。畀，與也。言其田整敕而穀茂盛者，皆曾孫之穡也。於是以爲酒食，而獻之於尸及賓客也。陰陽和，萬物遂，而人心歡悦以奉宗廟，則神降之福，故壽考萬年也。中田有廬，疆埸有瓜叶攻乎反。是剥是菹側居反，獻之皇祖。曾孫壽考叶孔五反，受天之祜候古反。賦也。中田，田中也。菹，酢菜也。祜，福也。一井之田，其中百畒爲公田，内以二十畒，分八家爲廬舍，以便田事。於畔上種瓜，以盡地利。瓜成，剥削淹漬以爲菹，而獻皇祖。貴四時之異物，順孝子之心也。祭以清酒，從以騂息營反牡，享于祖考叶去久反。執其鸞刀，以啓其毛，取其血膋音聊，叶音勞。賦也。清酒，清潔之酒，鬱鬯之屬也。騂，赤色，周所尚也。祭禮，先以鬱鬯灌地，求神於陰，然後迎牲。執者，主人親執也。鸞刀，刀有鈴也。膋，脂膏也。啓其毛以告純也，取其血以告殺也，取其膋以升臭也。合之黍稷，實之於蕭而燔之，以求神於陽也。記曰：「周人尚臭，灌用鬯臭，鬱合鬯，臭陰達於淵泉。灌以圭璋，用玉氣也。既灌然後迎牲，致陰氣也。蕭合黍稷，臭陽達於牆屋，故既奠，然後焫蕭合膻薌。凡祭慎諸此。魂氣歸于天，形魄歸于地，故祭求諸陰陽之義也。」是烝是享叶虚良反，苾苾芬芬，祀事孔明叶謨郎反。先祖是皇，報以介福，萬壽無疆。賦也。烝，進也。或曰：冬祭名。
倬陟角反彼甫田叶地因反，歲取十千叶倉新反。我取其陳，食音嗣我農人。自古有年叶尼因反，今適南畒叶滿彼反，或耘或耔音子，叶奨履反，黍稷薿薿魚起反。攸介攸止，烝我髦音毛士鉏里反。賦也。倬，明貌。甫，大也。十千，謂一成之田，地方十里，爲田九萬畒，而以其萬畒爲公田，蓋九一之法也。我，食禄主祭之人也。陳，舊粟也。農人，私百畒而養公田者也。有年，豐年也。適，往也。耘，除草也。耔，雝本也。蓋后稷爲田，一畒三畎，廣尺深尺，而播種於其中。苗葉以上，稍耨壟草，因壝其土以附苗根。壟盡畎平，則根深而能風與旱也。薿，茂盛貌。介，大。烝，進。髦，俊也。俊士，秀民也。古者士出於農，而工商不與焉。管仲曰：「農之子恒爲農，野處而不暱，其秀民之能爲士者，必足賴也。」即謂此也。此詩述公卿有田禄者力於農事，以奉方社田祖之祭。故言於此大田，歲取萬畒之入以爲禄食。及其積之久而有餘，則又存其新而散其舊，以食農人，補不足、助不給也。蓋以自古有年，是以陳陳相因，所積如此。然其用之之節，又合宜而有序如此。所以粟雖甚多，而無紅腐不可食之患也。又言自古既有年矣，今適南畒，農人方且或耘或耔，而其黍稷又已茂盛，則是又將復有年矣。故於其所美大止息之處，進我俊士而勞之也。以我齊音咨明叶謨郎反，與我犧羊，以社以方。我田既臧，農夫之慶叶祛羊反。琴瑟擊鼓，以御牙嫁反田祖，以祈甘雨，以介我稷黍，以穀我士女。賦也。齊，與粢同。曲禮曰：「稷曰明粢。」此言「齊明」，便文以協韻耳。犧羊，純色之羊也。社，后土也，以句龍氏配。方，秋祭四方，報成萬物，周禮所謂「羅弊獻禽以祀祊」是也。臧，善。慶，福。御，迎也。田祖，先嗇也，謂始耕田者，即神農也。周禮籥章「凡國祈年于田祖，則吹豳雅，擊土鼓，以樂田畯」是也。穀，養也。又曰：善也。言倉廩實而知禮節也。言奉其齊盛犠牲以祭方社，而曰：我田之所以善者，非我之所能致也，乃賴農夫之福而致之耳。又作樂以祭田祖而祈雨，庶有以大其稷黍，而養其民人也。曾孫來止，以其婦子叶奨履反，饁于輒反彼南畒叶滿彼反，田畯音俊至喜。攘如羊反其左右叶羽己反，嘗其旨否叶補美反。禾易以豉反長畒同上，終善且有叶羽己反。曾孫不怒，農夫克敏叶母鄙反。賦也。曾孫，主祭者之稱，非獨宗廟爲然。曲禮「外事曰曾孫某侯某」，武王禱名山大川曰「有道曾孫周王發」是也。饁，餉。攘，取。旨，美。易，治。長，竟。有，多。敏，疾也。曾孫之來，適見農夫之婦子來饁耘者，於是與之偕至其所，而田畯亦至而喜之。乃取其左右之饋，而嘗其旨否。言其上下相親之甚也。既又見其禾之易治，竟畒如一，而知其終當善而且多。是以曾孫不怒，而其農夫益以敏於其事也。曾孫之稼，如茨才私反如梁。曾孫之庾羊主反，如坻直基反如京叶居良反。乃求千斯倉，乃求萬斯箱。黍稷稻粱，農夫之慶叶祛羊反。報以介福，萬壽無疆。賦也。茨，屋蓋，言其密比也。梁，車梁，言其穹隆也。坻，水中之高地也。京，高丘也。箱，車箱也。此言收成之後，禾稼既多，則求倉以處之，求車以載之。而言凡此黍稷稻粱，皆賴農夫之慶而得之，是宜報以大福，使之萬壽無疆也。其歸美於下，而欲厚報之如此。
大田多稼，既種章勇反既戒，既備乃事叶上止反。以我覃以冉反耜叶養里反，俶載南畒叶滿洧反。播厥百穀叶工洛反，既庭且碩叶常約反，曾孫是若。賦也。種，擇其種也。戒，飭其具也。覃，利。俶，始。載，事。庭，直。碩，大。若，順也。蘇氏曰：「田大而種多，故於今歲之冬，具來歲之種，戒來歲之事。凡既備矣，然後事之。取其利耜，而始事於南畒，既耕而播之。其耕之也勤，而種之也時，故其生者皆直而大，以順曾孫之所欲。」此詩爲農夫之詞，以頌美其上。若以答前篇之意也。既方既皁叶子苟反，既堅既好叶許苟反，不稂音郎不莠餘久反。去起吕反其螟莫廷反螣音特，及其蟊莫侯反賊，無害我田稺音稚。田祖有神，秉畀炎火叶虎委反。賦也。方，房也，謂孚甲始生而未合時也。實未堅者曰皁。稂，童梁。莠，似苗。皆害苗之草也。食心曰螟，食葉曰螣，食根曰蟊，食節曰賊，皆害苗之蟲也。稺，幼禾也。言其苗既盛矣，又必去此四蟲，然後可以無害田中之禾。然非人力所及也，故願田祖之神爲我持此四蟲，而付之炎火之中也。姚崇遣使捕蝗，引此爲證。夜中設火，火邊掘坑，且焚且瘞，蓋古之遺法如此。有渰於檢反萋萋七西反，興雨祁祁。雨于付反我公田，遂及我私叶息夷反。彼有不穫稺，此有不歛力檢反穧才計反。彼有遺秉，此有滯穗，伊寡婦之利。賦也。渰，雲興貌。萋萋，盛貌。祁祁，徐也。雲欲盛，盛則多雨。雨欲徐，徐則入土。公田者，方里而井，井九百畒，其中爲公田，八家皆私百畒，而同養公田也。穧，束。秉，把也。滯，亦遺棄之意也。言農夫之心，先公後私，故望此雲雨而曰：天其雨我公田，而遂及我之私田乎？冀怙君德而蒙其餘惠，使收成之際，彼有不及穫之稺禾，此有不及歛之穧束，彼有遺棄之禾把，此有滯漏之禾穗，而寡婦尚得取之以爲利也。此見其豐成有餘而不盡取，又與鰥寡共之，既足以爲不費之惠，而亦不棄於地也。不然，則粒米狼戾，不殆於輕視天物而慢棄之乎！曾孫來止，以其婦子，饁彼南畒子、畒，並見前篇，田畯至喜。來方禋音因祀叶逸織反，以其騂黑，與其黍稷。以享以祀同上，以介景福叶筆力反。賦也。精意以享謂之禋。農夫相告曰：曾孫來矣。於是與其婦子，饁彼南畒之穫者，而田畯亦至而喜之也。曾孫之來，又禋祀四方之神而賽禱焉。四方各用其方色之牲。此言「騂黑」，舉南北以見其餘也。以介景福，農夫欲曾孫之受福也。
大田四章，二章章八句，二章章九句。前篇有「擊鼓以御田祖」之文。故或疑此楚茨、信南山、甫田、大田四篇，即爲豳雅。其詳見於豳風之末。亦未知其是否也。然前篇上之人以「我田既臧」爲「農夫之慶」，而欲報之以介福；此篇農夫以「雨我公田，遂及我私」，而欲其享祀「以介景福」，上下之情，所以相賴而相報者如此。非盛德，其孰能之？
瞻彼洛矣，維水泱泱於良反。無韻，未詳。君子至止，福禄如茨。𩎟音昧韐音閤有奭許力反，以作六師。賦也。洛，水名，在東都，會諸侯之處也。泱泱，深廣也。君子，指天子也。茨，積也。𩎟，茅蒐所染色也。韐，韠也，合韋爲之，周官所謂「韋弁」，兵事之服也。奭，赤貌。作，猶起也。六師，六軍也。天子六軍。此天子會諸侯于東都，以講武事，而諸侯美天子之詩。言天子至此洛水之上，御戎服而起六師也。瞻彼洛矣，維水泱泱。君子至止，鞞補頂反琫必孔反有珌賓一反。君子萬年，保其家室。賦也。鞞，容刀之鞞，今刀鞘也。琫，上飾。珌，下飾。亦戎服也。瞻彼洛矣，維水泱泱。君子至止，福禄既同。君子萬年，保其家邦叶卜工反。賦也。同，猶聚也。
裳裳者華，其葉湑思吕反兮。我覯之子，我心寫叶想與反兮。我心寫兮，是以有譽處兮。興也。裳裳，猶堂堂。董氏云：「古本作『常』，常棣也。」湑，盛貌。覯，見。處，安也。此天子美諸侯之辭，蓋以答瞻彼洛矣也。言裳裳者華，則其葉湑然而美盛矣。我覯之子，則其心傾寫而悦樂之矣。夫能使見者悦樂之如此，則其有譽處宜矣。此章與蓼蕭首章文勢全相似。裳裳者華，芸其黄矣。我覯之子，維其有章矣。維其有章矣，是以有慶叶墟羊反矣。興也。芸，黄盛也。章，文章也。有文章，斯有福慶矣。裳裳者華，或黄或白叶僕各反。我覯之子，乘其四駱。乘其四駱，六轡沃若。興也。言其車馬威儀之盛。左叶祖戈反之左同上之，君子宜叶牛何反之。右叶羽己反之右同上之，君子有叶羽己反之。維其有同上之，是以似叶養里反之。賦也。言其才全德備。以左之，則無所不宜；以右之，則無所不有。維其有之於内，是以形之於外者，無不似其所有也。
鴛鴦于飛，畢之羅之。君子萬年，福禄宜叶牛何反之。興也。鴛鴦，匹鳥也。畢，小罔長柄者也。羅，罔也。君子，指天子也。此諸侯所以答桑扈也。鴛鴦于飛，則畢之羅之矣。君子萬年，則福禄宜之矣。亦頌禱之詞也。鴛鴦在梁，戢其左翼。君子萬年，宜其遐福叶筆力反。興也。石絶水爲梁。戢，斂也。張子曰：「禽鳥並棲，一正一倒。戢其左翼以相依於内，舒其右翼以防患於外。」蓋左不用而右便故也。遐，遠也，久也。乘繩證反馬在廐音救，摧采卧反之秣音末，叶莫佩反之。君子萬年，福禄艾魚蓋反，叶魚肺反之。興也。摧，莝。秣，粟。艾，養也。蘇氏曰：「艾，老也。言以福禄終其身也。」亦通。乘馬在廐，則摧之秣之矣。君子萬年，則福禄艾之矣。乘馬在廐，秣之摧叶徂爲、采卧二反之。君子萬年，福禄綏叶宣隹、土果二反之。興也。綏，安也。
「浪」，元本、元十卷本、明正統本、明嘉靖本作「亮」。
閒關車之舝胡瞎、下介二反兮，思孌力兖反季女逝石列、石例二反兮。匪飢匪渴，德音來括。雖無好友叶羽已反，式燕且喜。賦也。閒關，設舝聲也。舝，車軸頭鐵也。無事則脱，行則設之。昏禮，親迎者乘車。孌，美貌。逝，往。括，會也。此燕樂其新昏之詩。故言閒關然設此車舝者，蓋思彼孌然之季女，故乘此車往而迎之也。匪飢也，匪渴也，望其德音來括，而心如飢渴耳。雖無他人，亦當燕飲以相喜樂也。依彼平林，有集維鷮音驕。辰彼碩女，令德來教叶居爻反。式燕且譽，好呼報反爾無射音亦，叶都故反。興也。依，茂木貌。鷮，雉也，微小於翟，走而且鳴，其尾長，肉甚美。辰，時。碩，大也。爾，即季女也。射，厭也。依彼平林，則有集維鷮。辰彼碩女，則以令德來配己而教誨之。是以式燕且譽，而悦慕之無厭也。雖無旨酒，式飲庶幾。雖無嘉殽，式食庶幾。雖無德與女音汝，式歌且舞。賦也。旨、嘉，皆美也。女，亦指季女也。言我雖無旨酒、嘉殽、美德以與女，女亦當飲食歌舞以相樂也。陟彼高岡，析星歷反其柞才洛反薪叶音襄。析其柞薪，其葉湑思吕反兮。鮮息淺反我覯爾，我心寫叶想羽反兮。興也。陟，登。柞，櫟。湑，盛。鮮，少。覯，見也。陟岡而析薪，則其葉湑兮矣。我得見爾，則我心寫兮矣。高山仰叶五剛反止，景行行叶户郎反止。四牡騑騑孚非反，六轡如琴。覯爾新昏，以慰我心。興也。仰，瞻望也。景行，大道也。如琴，謂六轡調和，如琴瑟也。慰，安也。高山則可仰，景行則可行。馬服御良，則可以迎季女而慰我心也。此又舉其始終而言也。表記曰：「小雅曰：『高山仰止，景行行止。』子曰：『詩之好仁如此。鄉道而行，中道而廢，忘身之老也，不知年數之不足也。俛焉日有孳孳，斃而後已。』」
賓之初筵，左右秩秩無韻，未詳。後三、四章放此。籩豆有楚，殽户交反核户革反維旅。酒既和旨，飲酒孔偕音皆，叶舉里反。鍾鼓既設叶書質反，舉醻市由反逸逸。大侯既抗叶居郎反，弓矢斯張。射夫既同，獻爾發功。發彼有的叶丁藥反，以祈爾爵。賦也。初筵，初即席也。左右，筵之左右也。秩秩，有序也。楚，列貌。殽，豆實也。核，籩實也。旅，陳也。和旨，調美也。孔，甚也。偕，齊一也。設，宿設而又遷于下也。大射，樂人宿縣，厥明將射，乃遷樂于下，以避射位是也。舉醻，舉所奠之醻爵也。逸逸，往來有序也。大侯，君侯也。天子熊侯，白質；諸侯麋侯，赤質；大夫布侯，畫以虎豹；士布侯，畫以鹿豕。天子侯身一丈，其中三分居一，白質畫熊，其外則丹地，畫以雲氣。抗，張也。凡射，張侯而不繫左下綱，中掩束之。至將射，司馬命張侯，弟子脱束，遂繫下綱也。大侯張而弓矢亦張，節也。射夫既同，比其耦也。射禮，選羣臣爲三耦，三耦之外，其餘各自取匹，謂之衆耦。獻，猶奏也。發，發矢也。的，質也。祈，求也。爵，射不中者飲豐上之觶也。衛武公飲酒悔過，而作此詩。此章言因射而飲者初筵禮儀之盛。酒既調美，而飲者齊一。至於設鍾鼓，舉醻爵，抗大侯，張弓矢，而衆耦拾發，各心競云，我以此求爵汝也。籥舞笙鼓，樂既和奏叶宗五反。烝衎苦旦反烈祖，以洽百禮。百禮既至，有壬有林。錫爾純嘏，子孫其湛都南反，叶持林反。其湛曰樂音洛，各奏爾能叶奴金反。賓載手仇音拘，叶求、其二音，室人入又叶由、怡二音。酌彼康爵，以奏爾時叶酬、時二音。賦也。籥舞，文舞也。烝，進。衎，樂。烈，業。洽，合也。百禮，言其備也。壬，大。林，盛也。言禮之盛大也。錫，神錫之也。爾，主祭者也。嘏，福。湛，樂也。各奏爾能，謂子孫各酌而獻尸，尸酢而卒爵也。仇，讀曰𣂏。室人，有室中之事者，謂佐食也。又，復也。賓手挹酒，室人復爵，爲加爵也。康，安也。酒，所以安體也。或曰：康，讀曰抗。記曰：「崇坫康圭。」此亦謂坫上之爵也。時，時祭也。蘇氏曰，時物也。此言因祭而飲者，始時禮樂之盛如此也。賓之初筵，温温其恭。其未醉止，威儀反反叶分邅反。曰既醉止，威儀幡幡叶分邅反。舍音捨其坐遷，屢舞僊僊。其未醉止，威儀抑抑。曰既醉止，威儀怭怭毗必反。是曰既醉，不知其秩。賦也。反反，顧禮也。幡幡，輕數也。遷，徙。屢，數也。僊僊，軒舉之狀。抑抑，慎密也。怭怭，媟嫚也。秩，常也。此言凡飲酒者，常始乎治，而卒乎亂也。賓既醉止，載號乎毛反載呶女交反。亂我籩豆，屢舞僛僛起其反。是曰既醉，不知其郵叶于其反。側弁之俄，屢舞傞傞素多反。既醉而出，並受其福叶筆力反。醉而不出，是謂伐德。飲酒孔嘉叶居何反，維其令儀叶牛何反。賦也。號，呼。呶，讙也。僛僛，傾側之狀。郵，與尤同，過也。側，傾也。俄，傾貌。傞傞，不止也。出，去。伐，害。孔，甚。令，善也。此章極言醉者之狀。因言賓醉而出，則與主人俱有美譽。醉至若此，是害其德也。飲酒之所以甚美者，以其有令儀爾。今若此，則無復有儀矣。凡此飲酒，或醉或否叶補美反。既立之監，或佐之史。彼醉不臧，不醉反恥。式勿從謂，無俾大音泰怠叶養里反。匪言勿言，匪由勿語。由醉之言，俾出童羖音古。三爵不識叶失、志二音，矧失引反敢多又叶夷益、夷豉二反。賦也。監、史，司正之屬。燕禮、鄉射，恐有解倦失禮者，立司正以監之，察儀法也。謂，告。由，從也。童羖，無角之羖羊，必無之物也。識，記也。言飲酒者，或醉或不醉，故既立監而佐之以史，則彼醉者所爲不善而不自知，使不醉者反爲之羞愧也。安得從而告之，使勿至於大怠乎？告之若曰：所不當言者勿言，所不當從者勿語。醉而妄言，則當罰汝，使出童羖矣。設言必無之物，以恐之也。女飲至三爵，已昏然無所記矣，況敢又多飲乎？又丁寧以戒之也。
賓之初筵五章，章十四句。毛氏序曰：「衛武公刺幽王也。」韓氏序曰：「衛武公飲酒悔過也。」今按此詩意與大雅抑戒相類，必武公自悔之作，當從韓義。
魚在在藻，有頒符云反其首。王在在鎬，豈苦在反樂音洛飲酒。興也。藻，水草也。頒，大首貌。豈，亦樂也。此天子燕諸侯，而諸侯美天子之詩也。言魚何在乎？在乎藻也，則有頒其首矣。王何在乎？在乎鎬京也，則豈樂飲酒矣。魚在在藻，有莘所巾反其尾。王在在鎬，飲酒樂豈叶去幾反。興也。莘，長也。魚在在藻，依于其蒲。王在在鎬，有那乃多反其居。興也。那，安。居，處也。
采菽采菽，筐音匡之筥音舉之。君子來朝音潮，何錫予音與之？雖無予之，路車乘繩證反馬叶滿補反。又何予之？玄衮古本反及黼音斧。興也。菽，大豆也。君子，諸侯也。路車，金路以賜同姓，象路以賜異姓也。玄衮，玄衣而畫以卷龍也。黼，如斧形，刺之於裳也。周制，諸公衮冕九章，已見九罭篇。侯伯鷩冕七章，則自華蟲以下。子男毳冕五章，衣自宗彝以下而裳黼黻。孤卿絺冕三章，則衣粉米而裳黼黻。大夫玄冕，則玄衣黻裳而已。此天子所以答魚藻也。采菽采菽，則必以筐筥盛之。君子來朝，則必有以錫予之。又言今雖無以予之，然已有路車、乘馬、玄衮及黼之賜矣。其言如此者，好之無已，意猶以爲薄也。觱音必沸音弗檻胡覽反泉叶才匀反，言采其芹巨斤反。君子來朝，言觀其旂巨依反，叶巨斤反。其旂淠淠匹弊反，鸞聲嘒嘒呼惠反。載驂七南反載駟，君子所届叶居氣反。興也。觱沸，泉出貌。檻泉，正出也。芹，水草，可食。淠淠，動貌。嘒嘒，聲也。届，至也。觱沸檻泉，則言采其芹。諸侯來朝，則言觀其旂。見其旂，聞其鸞聲，又見其馬，則知君子之至於是也。赤芾音弗在股，邪幅在下叶後五反。彼交匪紓音舒，叶上與反，天子所予音與。樂音洛只音止君子，天子命叶彌并反之。樂只君子，福禄申之。賦也。脛本曰股。邪幅，偪也，邪纏於足，如今行縢，所以束脛，在股下也。交，交際也。紓，緩也。言諸侯服此芾偪，見于天子，恭敬齊遬，不敢紓緩，則爲天子所與，而申之以福禄也。維柞之枝，其葉蓬蓬。樂只君子，殿多見反天子之邦叶卜工反。樂只君子，萬福攸同。平平婢延反左右，亦是率從。興也。柞，見車舝篇。蓬蓬，盛貌。殿，鎮也。平平，辯治也。左右，諸侯之臣也。率，循也。維柞之枝，則其葉蓬蓬然。樂只君子，則宜鎮天子之邦，而爲萬福之所聚。又言其左右之臣，亦從之而至此也。汎汎芳劍反楊舟，紼音弗纚力馳反維之。樂只君子，天子葵之。樂只君子，福禄膍頻尸反之。優哉游哉，亦是戾叶郎之反矣。興也。紼，繂也。纚、維，皆繫也。言以大索纚其舟而繫之也。葵，揆也。揆，猶度也。膍，厚。戾，至也。汎汎楊舟，則必以紼纚維之。樂只君子，則天子必葵之，福禄必膍之。於是又歎其優游而至於此也。
「繩」，宋刊明印本作「乘」，據明正統本、明嘉靖本改。
騂騂息營反角弓，翩匹然反其反叶分邅反矣。兄弟昏姻，無胥遠叶於圓反矣。興也。騂騂，弓調和貌。角弓，以角飾弓也。翩，反貌。弓之爲物，張之則内向而來，弛之則外反而去，有似兄弟昏姻親疏遠近之意。胥，相也。此刺王不親九族，而好讒佞，使宗族相怨之詩。言騂騂角弓，既翩然而反矣；兄弟昏姻，則豈可以相遠哉？爾之遠同上矣，民胥然矣。爾之教矣，民胥傚矣。賦也。爾，王也。上之所爲，下必有甚者。此令兄弟，綽綽有裕預、與二音。不令兄弟，交相爲瘉同上。賦也。令，善。綽，寬。裕，饒。瘉，病也。言雖王化之不善，然此善兄弟，則綽綽有裕而不變。彼不善之兄弟，則由此而交相病矣。蓋指讒己之人而言也。民之無良，相怨一方。受爵不讓叶如羊反，至于己斯亡。賦也。一方，彼一方也。相怨者各據其一方耳。若以責人之心責己，愛己之心愛人，使彼己之閒，交見而無蔽，則豈有相怨者哉？況兄弟相怨相讒以取爵位，而不知遜讓，終亦必亡而已矣。老馬反爲駒叶去聲，不顧其後叶下故反。如食音嗣宜饇於據反，如酌孔取叶音娶。比也。饇，飽。孔，甚也。言其但知讒害人以取爵位，而不知其不勝任，如老馬憊矣，而反自以爲駒，不顧其後將有不勝任之患也。又如食之已多而宜飽矣，酌之所取亦已甚矣。毋教猱升木，如塗塗附。君子有徽猷，小人與屬音蜀，叶殊遇反。比也。猱，獼猴也，性善升木，不待教而能也。塗，泥。附，著。徽，美。猷，道。屬，附也。言小人骨肉之恩本薄，王又好讒佞以來之，是猶教猱升木，又如於泥塗之上加以泥塗附之也。苟王有美道，則小人將反爲善以附之，不至於如此矣。雨于付反雪瀌瀌符驕反，見晛乃見反曰音越。韓詩、劉向作「聿」。下章放此消。莫肯下遐稼反遺，式居婁力住反。荀子作「屢」驕。比也。瀌瀌，盛貌。晛，日氣也。張子曰：「讒言遇明者當自止，而王甘信之，不肯貶下而遺棄之，更益以長慢也。」雨雪浮浮，見晛曰流。如蠻如髦叶莫侯反，我是用憂。比也。浮浮，猶瀌瀌也。流，流而去也。蠻，南蠻也。髦，夷髦也，書作「髳」。言其無禮義而相殘賊也。
「反」，宋刊明印本闕，據元本、元十卷本、明正統本、明嘉靖本補。
「晛」，宋刊明印本作「睍」，據毛詩正義、明正統本、明嘉靖本改。下同。
有菀音鬱者柳，不尚息焉。上帝甚蹈戰國策作「上天甚神」，無自暱焉。俾予靖之，後予極焉。比也。柳，茂木也。尚，庶幾也。上帝，指王也。蹈，當爲「神」，言威靈可畏也。暱，近。靖，定也。極，求之盡也。王者暴虐，諸侯不朝，而作此詩。言彼有菀然茂盛之柳，行路之人豈不庶幾欲就止息乎？以比人誰不欲朝事王者？而王甚威神，使人畏之而不敢近爾。使我朝而事之，以靖王室，後必將極其所欲，以求於我。蓋諸侯皆不朝，而己獨至，則王必責之無已，如齊威王朝周，而後反爲所辱也。或曰：興也。下章放此。有菀者柳，不尚愒欺例反焉。上帝甚蹈見上，無自瘵側界反，叶子例反焉戰國策作「也」。俾予靖之，後予邁叶力制反焉。比也。愒，息。瘵，病也。邁，過也，求之過其分也。有鳥高飛，亦傅音附于天叶鐵因反。彼人之心，于何其臻？曷予靖之，居以凶矜。興也。傅、臻，皆至也。彼人，斥王也。居，猶徒然也。凶矜，遭凶禍而可憐也。鳥之高飛，極至於天耳。彼王之心，於何所極乎？言其貪縱無極，求責無已，人不知其所至也。如此，則豈予能靖之乎？乃徒然自取凶矜耳。
彼都人士，狐裘黄黄。其容不改，出言有章。行歸于周，萬民所望叶音亡。賦也。都，王都也。黄黄，狐裘色也。不改，有常也。章，文章也。周，鎬京也。亂離之後，人不復見昔日都邑之盛，人物儀容之美，而作此詩，以歎惜之也。彼都人士，臺笠緇撮七活反，叶租悦反。彼君子女，綢直留反直如髮叶方月反。我不見兮，我心不説音悦。賦也。臺，夫須也。緇撮，緇布冠也。其制小，僅可撮其髻也。君子女，都人貴家之女也。綢直如髮，未詳其義。然以四章、五章推之，亦言其髮之美耳。彼都人士，充耳琇音秀實。彼君子女，謂之尹吉。我不見兮，我心苑於粉反結叶繳質反。賦也。琇，美石也。以美石爲瑱。尹吉，未詳。鄭氏曰：「吉，讀爲姞。尹氏、姞氏，周之昏姻舊姓也。人見都人之女，咸謂尹氏、姞氏之女，言其有禮法也。」李氏曰：「所謂尹吉，猶晉言王謝，唐言崔盧也。」苑，猶屈也，積也。彼都人士，垂帶而厲叶落蓋反。彼君子女，卷音權髮如蠆初邁反。我不見兮，言從之邁。賦也。厲，垂帶之貌。卷髮，鬢傍短髮不可斂者，曲上卷然以爲飾也。蠆，螫蟲也。尾末揵然，似髮之曲上者。邁，行也。蓋曰：是不可得見也，得見，則我從之邁矣。思之甚也。匪伊垂之，帶則有餘。匪伊卷之，髮則有旟。我不見兮，云何盱喜俱反矣。賦也。旟，揚也。盱，望也。説見何人斯篇。此言士之帶非故垂之也，帶自有餘耳。女之髮非故卷之也，髮自有旟耳。言其自然閑美，不假修飾也。然不可得而見矣，則如何而不望之乎！
芃芃蒲東反黍苗，陰雨膏古報反之。悠悠南行，召伯勞力報反之。興也。芃芃，長大貌。悠悠，遠行之意。宣王封申伯於謝，命召穆公往營城邑，故將徒役南行，而行者作此。言芃芃黍苗，則唯陰雨能膏之。悠悠南行，則唯召伯能勞之也。我任音壬我輦力展反，我車我牛叶魚其反。我行既集，蓋云歸哉叶將黎反！賦也。任，負任者也。輦，人輓車也。牛，所以駕大車也。集，成也。營謝之役既成而歸也。我徒我御，我師我旅。我行既集，蓋云歸處！賦也。徒，步行者。御，乘車者。五百人爲旅，五旅爲師。春秋傳曰：「君行師從，卿行旅從。」肅肅謝功，召伯營之。烈烈征師，召伯成之。賦也。肅肅，嚴正之貌。謝，邑名，申伯所封國也，今在鄧州信陽軍。功，工役之事也。營，治也。烈烈，威武貌。征，行也。原隰既平，泉流既清。召伯有成，王心則寧。賦也。土治曰平，水治曰清。言召伯營謝邑，相其原隰之宜，通其水泉之利。此功既成，宣王之心則安也。
隰桑有阿，其葉有難乃多反。既見君子，其樂音洛，下同如何！興也。隰，下濕之處，宜桑者也。阿，美貌。難，盛貌。皆言枝葉條垂之狀。此喜見君子之詩。言隰桑有阿，則其葉有難矣。既見君子，則其樂如何哉！詞意大概與菁莪相類。然所謂君子，則不知其何所指矣。或曰：比也。下章放此。隰桑有阿，其葉有沃烏酷反，叶鬱縛反。既見君子，云何不樂！興也。沃，光澤貌。隰桑有阿，其葉有幽叶於交反。既見君子，德音孔膠音交。興也。幽，黑色也。膠，固也。心乎愛叶許既反矣，遐不謂矣？中心藏之，何日忘之！賦也。遐，與何同。表記作「瑕」。鄭氏注曰：「瑕之言胡也。」謂，猶告也。言我中心誠愛君子，而既見之，則何不遂以告之？而但中心藏之，將使何日而忘之邪！楚詞所謂「思公子兮未敢言」，意蓋如此。愛之根於中者深，故發之遲而存之久也。
白華音花菅音姦兮，白茅束兮。之子之遠，俾我獨兮。比也。白華，野菅也。已漚爲菅。之子，斥幽王也。俾，使也。我，申后自我也。幽王娶申女以爲后，又得褒姒而黜申后，故申后作此詩。言白華爲菅，則白茅爲束。二物至微，猶必相須爲用。何之子之遠，而俾我獨邪？英英白雲，露彼菅茅叶莫侯反。天步艱難，之子不猶。比也。英英，輕明之貌。白雲，水土輕清之氣，當夜而上騰者也。露，即其散而下降者也。步，行也。天步，猶言時運也。猶，圖也。或曰：猶，如也。言雲之澤物，無微不被。今時運艱難，而之子不圖，不如白雲之露菅茅也。滮符彪反池北流，浸彼稻田叶地因反。嘯歌傷懷，念彼碩人。比也。滮，流貌。北流，豐鎬之閒，水多北流。碩人，尊大之稱，亦謂幽王也。言小水微流，尚能浸灌；王之尊大，而反不能通其寵澤，所以使我嘯歌傷懷而念之也。樵徂焦反彼桑薪，卬五綱反烘火東反于煁市林反。維彼碩人，實勞我心。比也。樵，采也。桑薪，薪之善者也。卬，我。烘，燎也。煁，無釜之竈，可燎而不可烹飪者也。桑薪宜以烹飪，而但爲燎燭。以比嫡后之尊，而反見卑賤也。鼓鍾于宫，聲聞音問于外。念子懆懆七到反，視我邁邁。比也。懆懆，憂貌。邁邁，不顧也。鼓鍾于宫，則聲聞于外矣。念子懆懆，而反視我邁邁，何哉？有鶖音秋在梁，有鶴在林。維彼碩人，實勞我心。比也。鶖，秃鶖也。梁，魚梁也。蘇氏曰：「鶖、鶴皆以魚爲食。然鶴之於鶖，清濁則有閒矣。今鶖在梁，而鶴在林，鶖則飽，而鶴則飢矣。幽王進褒姒而黜申后，譬之養鶖而棄鶴也。」鴛鴦在梁，戢其左翼。之子無良，二三其德。比也。戢其左翼，言不失其常也。良，善也。二三其德，則鴛鴦之不如矣。有扁步典反斯石，履之卑兮。之子之遠，俾我疷都禮反，叶喬移反兮。比也。扁，卑貌。俾，使。疷，病也。有扁然而卑之石，則履之者亦卑矣。如妾之賤，則寵之者亦賤矣。是以之子之遠，而俾我疷也。
緜蠻黄鳥，止于丘阿。道之云遠，我勞如何！飲於鴆反之食音嗣之，教之誨之。命彼後車，謂之載之。比也。緜蠻，鳥聲。阿，曲阿也。後車，副車也。此微賤勞苦而思有所託者爲鳥言以自比也。蓋曰：緜蠻之黄鳥，自言止于丘阿而不能前，蓋道遠而勞甚矣。當是時也，有能飲之食之，教之誨之，又命後車以載之者乎？緜蠻黄鳥，止于丘隅。豈敢憚行，畏不能趨。飲之食之，教之誨之。命彼後車，謂之載之。比也。隅，角。憚，畏也。趨，疾行也。緜蠻黄鳥，止于丘側。豈敢憚行，畏不能極。飲之食之，教之誨之。命彼後車，謂之載之。比也。側，傍。極，至也。國語云：「齊朝駕，則夕極于魯國。」
漸漸並士銜反，下同之石，維其高矣。山川悠遠，維其勞矣。武人東征，不遑朝叶直高反矣。賦也。漸漸，高峻之貌。武人，將帥也。遑，暇也。言無朝旦之暇也。將帥出征，經歷險遠，不堪勞苦，而作此詩也。漸漸之石，維其卒在律反矣。山川悠遠，曷其没叶莫筆反矣。武人東征，不遑出矣。賦也。卒，崔嵬也，謂山巔之末也。曷，何。没，盡也。言所登歷，何時而可盡也。不遑出，謂但知深入，不暇謀出也。有豕白蹢音的，烝涉波矣。月離于畢，俾滂普郎反沱徒河反矣。武人東征，不遑他湯何反矣。賦也。蹢，蹄。烝，衆也。離，月所宿也。畢，星名。豕涉波，月離畢，將雨之驗也。張子曰：「豕之負塗曳泥，其常性也。今其足皆白，衆與涉波而去，水患之多可知矣。」此言久役，又逢大雨，甚勞苦而不暇及他事也。
苕音條之華音花，芸音云其黄矣。心之憂矣，維其傷矣。比也。苕，陵苕也。本草云：「即今之紫葳，蔓生附於喬木之上，其華黄赤色，亦名凌霄。」詩人自以身逢周室之衰，如苕附物而生，雖榮不久，故以爲比，而自言其心之憂傷也。苕之華，其葉青青子零反。知我如此，不如無生叶桑經反。比也。青青，盛貌。然亦何能久哉？牂子桑反羊墳扶云反首，三星在罶音柳。人可以食，鮮息淺反可以飽叶補苟反。賦也。牂羊，牝羊也。墳，大也。羊瘠則首大也。罶，笱也。罶中無魚而水静，但見三星之光而已。言饑饉之餘，百物彫耗如此，苟且得食足矣，豈可望其飽哉！
何草不黄？何日不行叶户郎反？何人不將？經營四方。興也。草衰則黄。將，亦行也。周室將亡，征役不息，行者苦之，故作此詩。言何草而不黄？何日而不行？何人而不將？以經營於四方也哉！何草不玄叶胡匀反？何人不矜古頑反，韓詩作「鰥」，叶居陵反？哀我征夫，獨爲匪民。興也。玄，赤黑色也。既黄而玄也。無妻曰矜。言從役過時而不得歸，失其室家之樂也。哀我征夫，豈獨爲非民哉！匪兕徐履反匪虎，率彼曠野叶上與反。哀我征夫，朝夕不暇叶後五反。賦也。率，循。曠，空也。言征夫非兕非虎，何爲使之循曠野，而朝夕不得閑暇也？有芃薄工反者狐與車叶，率彼幽草。有棧士板反之車，行彼周道。興也。芃，尾長貌。棧車，役車也。周道，大道也。言不得休息也。
文王在上，於音烏，下同昭于天叶鐵因反。周雖舊邦，其命維新。有周不顯，帝命不時叶上紙反。文王陟降，在帝左右叶羽己反。賦也。於，歎辭。昭，明也。命，天命也。不顯，猶言豈不顯也。帝，上帝也。不時，猶言豈不時也。左右，旁側也。周公追述文王之德，明周家所以受命而代商者，皆由於此，以戒成王。此章言文王既没，而其神在上，昭明于天。是以周邦雖自后稷始封千有餘年，而其受天命，則自今始也。夫文王在上，而昭于天，則其德顯矣。周雖舊邦，而命則新，則其命時矣。故又曰：有周豈不顯乎？帝命豈不時乎？蓋以文王之神在天，一升一降，無時不在上帝之左右。是以子孫蒙其福澤，而君有天下也。春秋傳，天王追命諸侯之詞曰：「叔父陟恪，在我先王之左右，以佐事上帝。」語意與此正相似。或疑「恪」亦「降」字之誤，理或然也。亹亹音尾文王，令聞音問不已。陳錫哉周，侯文王孫子叶奨履反。文王孫子，本支百世。凡周之士，不顯亦世。賦也。亹亹，强勉之貌。令聞，善譽也。陳，猶敷也。哉，語辭。侯，維也。本，宗子也。支，庶子也。文王非有所勉也，純亦不已，而人見其若有所勉耳。其德不已，故今既没，而其令聞猶不已也。令聞不已，是以上帝敷錫于周，維文王孫子，則使之本宗百世爲天子，支庶百世爲諸侯。而又及其臣子，使凡周之士，亦世世修德，與周匹休焉。世之不顯，厥猶翼翼。思皇多士，生此王國叶于逼反。王國克生，維周之楨音貞。濟濟子禮反多士，文王以寧。賦也。猶，謀也。翼翼，勉敬也。思，語辭。皇，美。楨，榦也。濟濟，多貌。此承上章而言。其傳世豈不顯乎？而其謀猷皆能勉敬如此也。美哉，此衆多之賢士，而生於此文王之國也！文王之國，能生此衆多之士，則足以爲國之榦，而文王亦賴以爲安矣。蓋言文王得人之盛，而宜其傳世之顯也。穆穆文王，於緝七入反熙敬止。假古雅反哉天命，有商孫子。商之孫子，其麗不億。上帝既命，侯于周服叶蒲北反。賦也。穆穆，深遠之意。緝，續。熙，明。亦不已之意。止，語辭。假，大。麗，數也。不億，不止於億也。侯，維也。言穆穆然文王之德，不已其敬如此，是以大命集焉。以有商孫子觀之，則可見矣。蓋商之孫子，其數不止於億，然以上帝之命集於文王也，而今皆維服于周矣。侯服于周，天命靡常。殷士膚敏，祼古亂反將于京叶居良反。厥作祼將，常服黼音甫𠳲況甫反。王之藎才刃反臣，無念爾祖。賦也。諸侯之大夫入天子之國，曰某士。則殷士者，商孫子之臣屬也。膚，美。敏，疾也。祼，灌鬯也。將，行也。酌而送之也。京，周之京師也。黼，黼裳也。𠳲，殷冠也。蓋先代之後，統承先王，修其禮物，作賓于王家。時王不敢變焉，而亦所以爲戒也。王，指成王也。藎，進也。言其忠愛之篤，進進無已也。無念，猶言豈得無念也。爾祖，文王也。言商之孫子而侯服于周，以天命之不可常也。故殷之士助祭於周京，而服商之服也。於是呼王之藎臣而告之曰：得無念爾祖文王之德乎？蓋以戒王，而不敢斥言，猶所謂「敢告僕夫」云爾。劉向曰：「孔子論詩，至於『殷士膚敏，祼將于京』，喟然歎曰：『大哉天命！善不可不傳于後嗣，是以富貴無常。略』蓋傷微子之事周，而痛殷之亡也。」無念爾祖，聿于筆反脩厥德。永言配命，自求多福叶筆力反。殷之未喪息浪反師，克配上帝。宜鑒于殷，駿音峻命不易以豉反。賦也。聿，發語辭。永，長。配，合也。命，天理也。師，衆也。上帝，天之主宰也。駿，大也。不易，言其難也。言欲念爾祖，在於自脩其德，而又常自省察，使其所行無不合於天理，則盛大之福，自我致之，有不外求而得矣。又言殷未失天下之時，其德足以配乎上帝矣。今其子孫乃如此，宜以爲鑒而自省焉，則知天命之難保矣。大學傳曰：「得衆則得國，失衆則失國。」此之謂也。命之不易，無遏爾躬叶姑弘反。宣昭義問，有虞殷自天叶鐵因反。上天之載，無聲無臭叶初尤反。儀刑文王，萬邦作孚叶房尤反。賦也。遏，絶。宣，布。昭，明。義，善也。問、聞通。有、又通。虞，度。載，事。儀，象。刑，法。孚，信也。言天命之不易保，故告之使無若紂之自絶于天。而布明其善譽於天下，又度殷之所以廢興者，而折之於天。然上天之事，無聲無臭，不可得而度也。惟取法於文王，則萬邦作而信之矣。子思子曰：「『維天之命，於穆不已』，蓋曰天之所以爲天也。『於乎不顯，文王之德之純』，蓋曰文王之所以爲文也，純亦不已。」夫知天之所以爲天，又知文王之所以爲文，則夫與天同德者，可得而言矣。是詩首言「文王在上，於昭于天」，「文王陟降，在帝左右」，而終之以此。其旨深矣。
文王七章，章八句。東萊吕氏曰：「吕氏春秋引此詩，以爲周公所作。味其詞意，信非周公不能作也。」今按此詩，一章言文王有顯德，而上帝有成命也。二章言天命集于文王，則不唯尊榮其身，又使其子孫百世爲天子、諸侯也。三章言命周之福，不唯及其子孫，而又及其羣臣之後嗣也。四章言天命既絶于商，則不唯誅罰其身，又使其子孫亦來臣服于周也。五章言絶商之禍，不唯及其子孫，而又及其羣臣之後嗣也。六章言周之子孫臣庶，當以文王爲法，而以商爲監也。七章又言當以商爲監，而以文王爲法也。其於天人之際，興亡之理，丁寧反覆，至深切矣。故立之樂官，而因以爲天子、諸侯朝會之樂，蓋將以戒乎後世之君臣，而又以昭先王之德於天下也。國語以爲「兩君相見之樂」，特舉其一端而言耳。然此詩之首章言文王之昭于天，而不言其所以昭。次章言其令聞不已，而不言其所以聞。至於四章，然後所以昭明而不已者，乃可得而見焉。然亦多詠歎之言，而語其所以爲德之實，則不越乎敬之一字而已。然則後章所謂修厥德而儀刑之者，豈可以它求哉？亦勉於此而已矣。
明明在下，赫赫在上叶辰羊反。天難忱市林反斯，不易以豉反維王。天位殷適音的，使不挾子燮反四方。賦也。明明，德之明也。赫赫，命之顯也。忱，信也。不易，難也。天位，天子之位也。殷適，殷之適嗣也。挾，有也。此亦周公戒成王之詩。將陳文武受命，故先言在下者有明明之德，則在上者有赫赫之命。達于上下，去就無常，此天之所以難忱，而爲君之所以不易也。紂居天位，爲殷嗣，乃使之不得挾四方而有之，蓋以此爾。摯音至仲氏任音壬，自彼殷商，來嫁于周，曰嬪毗申反于京叶居良反。乃及王季，維德之行叶户郎反。大音泰任有身叶尸羊反，生此文王。賦也。摯，國名。仲，中女也。任，摯國姓也。殷商，商之諸侯也。嬪，婦也。京，周京也。曰嬪于京，疊言以釋上句之意。猶曰「釐降二女于嬀汭，嬪于虞」也。王季，文王父也。身，懷孕也。將言文王之聖，而追本其所從來者如此。蓋曰自其父母而已然矣。維此文王，小心翼翼。昭事上帝，聿懷多福叶筆力反。厥德不回，以受方國叶越逼反。賦也。小心翼翼，恭慎之貌。即前篇之所謂敬也。文王之德，於此爲盛。昭，明。懷，來。回，邪也。方國，四方來附之國也。天監在下，有命既集叶作合反。文王初載，天作之合。在洽之陽，在渭之涘音士，叶羽已反。文王嘉止，大邦有子叶奨履反。賦也。監，視。集，就。載，年。合，配也。洽，水名，本在今同州郃陽、夏陽縣，今流已絶，故去「水」而加「邑」。渭水亦逕此入河也。嘉，婚禮也。大邦，莘國也。子，大姒也。將言武王伐商之事，故此又推其本，而言天之監照實在於下，其命既集於周矣。故於文王之初年，而默定其配。所以洽陽、渭涘，當文王將昏之期，而大邦有子也。蓋曰非人之所能爲矣。大邦有子，俔牽遍反天之妹。文定厥祥，親迎魚敬反于渭。造舟爲梁，不顯其光。賦也。俔，磬也。韓詩作「磬」。説文云：「俔，譬也。」孔氏曰：「如今俗語譬喻物，曰『磬作然』也。」文，禮。祥，吉也。言卜得吉，而以納幣之禮定其祥也。造，作。梁，橋也。作船於水，比之，而加版於其上，以通行者，即今之浮橋也。傳曰：「天子造舟，諸侯維舟，大夫方舟，士特舟。」張子曰：「造舟爲梁，文王所制，而周世遂以爲天子之禮也。」不顯，顯也。有命自天，命此文王，于周于京叶居良反。纘子管反女維莘所巾反，長丁丈反子維行叶户郎反，篤生武王。保右音祐命爾，爕伐大商。賦也。纘，繼也。莘，國名。長子，長女大姒也。行，嫁。篤，厚也。言既生文王而又生武王也。右，助。爕，和也。言天既命文王於周之京矣，而克纘大任之女事者，維此莘國，以其長女來嫁于我也。天又篤厚之，使生武王，保之、助之、命之，而使之順天命以伐商也。殷商之旅，其會如林。矢于牧野，維予侯興叶音歆。上帝臨女音汝，無貳爾心。賦也。如林，言衆也。書曰：「受率其旅若林。」矢，陳也。牧野，在朝歌南七十里。侯，維。貳，疑也。爾，武王也。此章言武王伐紂之時，紂衆會集如林，以拒武王，而皆陳于牧野，則維我之師，爲有興起之勢耳。然衆心猶恐武王以衆寡之不敵而有所疑也，故勉之曰：「上帝臨女，毋貳爾心。」蓋知天命之必然，而贊其決也。然武王非必有所疑也，設言以見衆心之同，非武王之得已耳。牧野洋洋，檀車煌煌，駟騵音元彭彭叶鋪郎反。維師尚父，時維鷹揚，涼音亮彼武王，肆伐大商，會朝清明叶謨郎反。賦也。洋洋，廣大之貌。檀，堅木，宜爲車者也。煌煌，鮮明貌。駵馬白腹曰騵。彭彭，强盛貌。師尚父，太公望，爲太師，而號尚父也。鷹揚，如鷹之飛揚而將擊，言其猛也。涼，漢書作「亮」，佐助也。肆，縱兵也。會朝，會戰之旦也。此章言武王師衆之盛，將帥之賢，伐商以除穢濁，不崇朝而天下清明。所以終首章之意也。
大明八章，四章章六句，四章章八句。名義見小旻篇。一章言天命無常，惟德是與。二章言王季、大任之德，以及文王。三章言文王之德。四章、五章、六章言文王、大姒之德，以及武王。七章言武王伐紂。八章言武王克商，以終首章之意。其章以六句八句相閒。又國語以此及下篇皆爲兩君相見之樂，説見上篇。
「作」，元本、元十卷本、明正統本、明嘉靖本作「昨」。
「履」，元本、元十卷本、明正統本、明嘉靖本作「禮」。
緜緜瓜瓞田節反，民之初生，自土沮七余反漆音七。古公亶都但反父音甫，陶音桃復音福陶穴叶户橘反，未有家室。比也。緜緜，不絶貌。大曰瓜，小曰瓞。瓜之近本初生者常小，其蔓不絶，至末而後大也。民，周人也。自，從。土，地也。沮、漆，二水名，在豳地。古公，號也。亶父，名也。或曰：字也。後乃追稱大王焉。陶，窑竈也。復，重窑也。穴，土室也。家，門内之通名也。豳地近西戎而苦寒，故其俗如此。此亦周公戒成王之詩。追述大王始遷岐周，以開王業，而文王因之，以受天命也。此其首章，言瓜之先小後大，以比周人始生於漆、沮之上，而古公之時，居於窑竈土室之中，其國甚小，至文王而後大也。古公亶父，來朝走馬叶滿補反。率西水滸呼五反，至于岐下叶後五反。爰及姜女，聿來胥宇。賦也。朝，早也。走馬，避狄難也。率，循也。滸，水厓也，漆、沮之側也。岐下，岐山之下也。姜女，大王妃也。胥，相。宇，宅也。孟子曰：「大王居豳，狄人侵之，事之以皮幣、珠玉、犬馬，而不得免。乃屬其耆老而告之曰：『狄人之所欲者，吾土地也。吾聞之也：君子不以其所以養人者害人。二三子何患乎無君？我將去之。』去邠，踰梁山，邑于岐山之下居焉。邠人曰：『仁人也，不可失也。』從之者如歸市。」周原膴膴音武，堇音謹荼如飴音移。爰始爰謀叶謨悲反，爰契苦計反我龜。曰止曰時，築室于兹叶津之反。賦也。周，地名，在岐山之南。廣平曰原。膴膴，肥美貌。堇，烏頭也。荼，苦菜，蓼屬也。飴，餳也。契，所以然火而灼龜者也，儀禮所謂「楚焞」是也。或曰：以刀刻龜甲欲鑽之處也。言周原土地之美，雖物之苦者亦甘。於是大王始與豳人之從己者謀居之，又契龜而卜之。既得吉兆，乃告其民曰：可以止於是而築室矣。或曰：時，謂土功之時也。廼慰廼止，廼左廼右叶羽己反。廼疆廼理，廼宣廼畒叶滿彼反。自西徂東，周爰執事叶上止反。賦也。慰，安。止，居也。左、右，東西列之也。疆，謂畫其大界。理，謂别其條理也。宣，布散而居也。或曰：導其溝洫也。畒，治其田疇也。自西徂東，自西水滸而徂東也。周，徧也，言靡事不爲也。乃召司空，乃召司徒，俾立室家叶古胡反。其繩則直，縮色六反版以載叶節力反，作廟翼翼。賦也。司空，掌營國邑。司徒，掌徒役之事。繩，所以爲直。凡營度位處，皆先以繩正之，既正則束板而築也。縮，束也。載，上下相承也。言以索束版，投土築訖，則升下而上，以相承載也。君子將營宫室，宗廟爲先，廐庫爲次，居室爲後。翼翼，嚴正也。捄音俱之陾陾耳升反，度待洛反之薨薨，築之登登，削屢馮馮扶冰反。百堵丁古反皆興，鼛音皋鼓弗勝音升。賦也。捄，盛土於器也。陾陾，衆也。度，投土於版也。薨薨，衆聲也。登登，相應聲。削屢，牆成而削治重複也。馮馮，牆堅聲。五版爲堵。興，起也。此言治居室也。鼛鼓，長一丈二尺。以鼓役事。弗勝者，言其樂事勸功，鼓不能止也。廼立臯門，臯門有伉苦浪反，叶苦郎反。廼立應門，應門將將七羊反。廼立冢土，戎醜攸行叶户郎反。賦也。傳曰：「王之郭門曰臯門。伉，高貌。王之正門曰應門。將將，嚴正也。」大王之時，未有制度，特作二門，其名如此。及周有天下，遂尊以爲天子之門，而諸侯不得立焉。冢土，大社也。亦大王所立，而後因以爲天子之制也。戎醜，大衆也。起大事，動大衆，必有事乎社而後出，謂之宜。肆不殄田典反厥愠紆問反，亦不隕韻敏反厥問。柞子洛反棫音域拔蒲貝反矣，行道兑吐外反矣。混音昆夷駾徒對反矣，維其喙吁貴反矣。賦也。肆，故今也，猶言遂也，承上起下之辭。殄，絶。愠，怒。隕，墜也。問、聞通，謂聲譽也。柞，櫟也，枝長葉盛，叢生，有刺。棫，白桵也，小木，亦叢生，有刺。拔，挺拔而上，不拳曲蒙密也。兑，通也，始通道於柞棫之閒也。駾，突。喙，息也。言大王雖不能殄絶混夷之愠怒，亦不隕墜己之聲問。蓋雖聖賢，不能必人之不怒己，但不廢其自修之實耳。然大王始至此岐下之時，林木深阻，人物鮮少。至於其後生齒漸繁，歸附日衆，則木拔道通。混夷畏之，而奔突竄伏，維其喙息而已。言德盛而混夷自服也。蓋已爲文王之時矣。虞芮如鋭反質厥成，文王蹶居衛反厥生叶桑經反。予曰有疏附叶上聲，予曰有先息薦反後胡豆反，叶下五反，予曰有奔奏與走通，叶宗五反，予曰有禦侮。賦也。虞、芮，二國名。質，正。成，平也。傳曰：「虞、芮之君相與争田，久而不平，乃相與朝周。入其境，則耕者讓畔，行者讓路。入其邑，男女異路，班白不提挈。入其朝，士讓爲大夫，大夫讓爲卿。二國之君感而相謂曰：『我等小人，不可以履君子之境。』乃相讓，以其所争田爲閒田而退。天下聞之而歸者四十餘國。」蘇氏曰：「虞在陝之平陸，芮在同之馮翊，平陸有閒原焉，則虞、芮之所讓也。」蹶生，未詳其義。或曰：蹶，動而疾也。生，猶起也。予，詩人自予也。率下親上曰疏附，相道前後曰先後，喻德宣譽曰奔奏，武臣折衝曰禦侮。言昆夷既服，而虞芮來質其訟之成，於是諸侯歸周者衆，而文王由此動其興起之勢。是雖其德之盛，然亦由有此四臣之助而然，故各以「予曰」起之。其詞繁而不殺者，所以深歎其得人之盛也。
緜九章，章六句。一章言在豳，二章言至岐，三章言定宅，四章言授田居民，五章言作宗廟，六章言治宫室，七章言作門社，八章言至文王而服混夷，九章遂言文王受命之事。餘説見上篇。
芃芃薄紅反棫雨逼反樸音卜，薪之𪳝音酉之。濟濟子禮反辟音璧王，左右趣叶此苟反之。興也。芃芃，木盛貌。樸，叢生也。言根枝迫迮相附著也。𪳝，積也。濟濟，容貌之美也。辟，君也。君王，謂文王也。此亦以詠歌文王之德。言芃芃棫樸，則薪之𪳝之矣。濟濟辟王，則左右趣之矣。蓋德盛而人心歸附趨向之也。濟濟辟王，左右奉璋。奉璋峩峩五歌反，髦士攸宜叶牛何反。賦也。半圭曰璋。祭祀之禮，王祼以圭瓚，諸臣助之；亞祼以璋瓚，左右奉之。其判在内，亦有趣向之意。峩峩，盛壯也。髦，俊也。淠匹世反彼涇音經舟，烝徒楫音接，叶籍入反之。周王于邁，六師及之。興也。淠，舟行貌。涇，水名。烝，衆。楫，櫂。于，往。邁，行也。六師，六軍也。言淠彼涇舟，則舟中之人無不楫之；周王于邁，則六師之衆追而及之。蓋衆歸其德，不令而從也。倬陟角反彼雲漢，爲章于天叶鐵因反。周王壽考，遐不作人？興也。倬，大也。雲漢，天河也，在箕、斗二星之閒，其長竟天。章，文章也。文王九十七乃終，故言壽考。遐，與何同。作人，謂變化鼓舞之也。追對廻反琢陟角反其章，金玉其相。勉勉我王，綱紀四方。興也。追，雕也。金曰雕，玉曰琢。相，質也。勉勉，猶言不已也。凡網罟，張之爲綱，理之爲紀。追之琢之，則所以美其文者至矣。金之玉之，則所以美其質者至矣。勉勉我王，則所以綱紀乎四方者至矣。
棫樸五章，章四句。此詩前三章言文王之德爲人所歸。後二章言文王之德有以振作綱紀天下之人，而人歸之。自此以下至假樂，皆不知何人所作，疑多出於周公也。
「璧」，元本、元十卷本、明正統本、明嘉靖本作「壁」。
瞻彼旱麓音鹿，榛楛音户濟濟子禮反。豈弟君子，干禄豈弟。興也。旱，山名。麓，山足也。榛，似栗而小。楛，似荆而赤。濟濟，衆多也。豈弟，樂易也。君子，指文王也。此亦以詠歌文王之德。言旱山之麓，則榛楛濟濟然矣。豈弟君子，則其干禄也豈弟矣。干禄豈弟，言其干禄之有道，猶曰「其争也君子」云爾。瑟所乙反彼玉瓚才旱反，黄流在中。豈弟君子，福禄攸降叶乎攻反。興也。瑟，縝密貌。玉瓚，圭瓚也。以圭爲柄，黄金爲勺，青金爲外，而朱其中也。黄流，鬱鬯也。釀秬黍爲酒，築鬱金煮而和之，使芬芳條鬯，以瓚酌而祼之也。攸，所。降，下也。言瑟然之玉瓚，則必有黄流在其中。豈弟之君子，則必有福禄下其躬。明寶器不薦於褻味，而黄流不注於瓦缶，則知盛德必享於禄壽，而福澤不降於淫人矣。鳶弋專反飛戾天叶鐵因反，魚躍于淵叶一均反。豈弟君子，遐不作人？興也。鳶，鴟類。戾，至也。李氏曰：「抱朴子曰：『鳶之在下無力，及至乎上，聳身直翅而已。』蓋鳶之飛全不用力，亦如魚躍，怡然自得，而不知其所以然也。」遐、何通。言鳶之飛則戾于天矣，魚之躍則出于淵矣。豈弟君子，而何不作人乎？言其必作人也。清酒既載叶節力反，騂息營反牡既備叶蒲北反。以享以祀叶逸織反，以介景福叶筆力反。賦也。載，在尊也。備，全具也。承上章，言有豈弟之德，則祭必受福也。瑟彼柞棫，民所燎力召反矣。豈弟君子，神所勞力報反矣。興也。瑟，茂密貌。燎，爨也。或曰：熂燎除其旁草，使木茂也。勞，慰撫也。莫莫葛藟力軌反，施以豉反于條枚莫回反。豈弟君子，求福不回。興也。莫莫，盛貌。回，邪也。
思齊側皆反大音泰任，文王之母莫後反，思媚美記反周姜，京室之婦房九反。大同上姒嗣徽音，則百斯男叶尼心反。賦也。思，語辭。齊，莊。媚，愛也。周姜，大王之妃大姜也。京，周也。大姒，文王之妃也。徽，美也。百男，舉成數而言其多也。此詩亦歌文王之德，而推本言之，曰：此莊敬之大任，乃文王之母，實能媚于周姜，而稱其爲周室之婦。至于大姒，又能繼其美德之音，而子孫衆多。上有聖母，所以成之者遠；内有賢妃，所以助之者深也。惠于宗公，神罔時怨，神罔時恫音通。刑于寡妻，至于兄弟，以御牙嫁反于家邦叶卜工反。賦也。惠，順也。宗公，宗廟先公也。恫，痛也。刑，儀法也。寡妻，猶言寡小君也。御，迎也。言文王順于先公，而鬼神歆之，無怨恫者。其儀法内施於閨門，而至于兄弟，以御于家邦也。孔子曰：「家齊而後國治。」孟子曰：「言舉斯心加諸彼而已。」張子曰：「言接神人各得其道也。」雝雝於容反在宫，肅肅在廟叶音貌。不顯亦臨，無射音亦亦保叶音鮑。賦也。雝雝，和之至也。肅肅，敬之至也。不顯，幽隱之處也。射，與斁同，厭也。保，猶守也。言文王在閨門之内則極其和，在宗廟之中則極其敬。雖居幽隱，亦常若有臨之者。雖無厭射，亦常有所守焉。其純亦不已蓋如是。肆戎疾不殄，烈假古雅反不瑕。不聞亦式，不諫亦入此與下章用韻未詳。賦也。肆，故今也。戎，大也。疾，猶難也。大難，如羑里之囚，及昆夷、玁狁之屬也。殄，絶。烈，光。假，大。瑕，過也。此兩句，與「不殄厥愠」、「不隕厥問」相表裏。聞，前聞也。式，法也。承上章，言文王之德如此，故其大難雖不殄絶，而光大亦無玷缺。雖事之無所前聞者，而亦無不合於法度。雖無諫諍之者，而亦未嘗不入於善。傳所謂「性與天合」是也。肆成人有德，小子有造。古之人無斁音亦，譽髦斯士。賦也。冠以上爲成人。小子，童子也。造，爲也。古之人，指文王也。譽，名。髦，俊也。承上章，言文王之德見於事者如此，故一時人材皆得其所成就。蓋由其德純而不已，故令此士皆有譽於天下，而成其俊乂之美也。
皇矣上帝，臨下有赫叶黑各反。監觀四方，求民之莫。維此二國，其政不獲叶胡郭反。維彼四國，爰究爰度待洛反。上帝耆之，憎其式廓。乃眷西顧，此維與宅叶達各反。賦也。皇，大。臨，視也。赫，威明也。監，亦視也。莫，定也。二國，夏、商也。不獲，謂失其道也。四國，四方之國也。究，尋。度，謀也。耆、憎、式廓，未詳其義。或曰：耆，致也。憎，當作「增」。式廓，猶言規模也。此，謂岐周之地也。此詩叙大王、大伯、王季之德，以及文王伐密伐崇之事也。此其首章，先言天之臨下甚明，但求民之安定而已。彼夏、商之政既不得矣，故求於四方之國。苟上帝之所欲致者，則增大其疆境之規模。於是乃眷然顧視西土，以此岐周之地與大王爲居宅也。作之屏必領反之，其菑莊持反其翳一計反。脩之平之，其灌其栵音例。啓之辟婢亦反之，其檉丑貞反其椐羌居反，叶紀庶反。攘之剔它歷反之，其檿烏劍反其柘章夜反，叶都故反。帝遷明德，串古患反夷載路。天立厥配，受命既固。賦也。作，拔起也。屏，去之也。菑，木立死者也。翳，自斃者也。或曰：小木蒙密蔽翳者也。脩、平，皆治之使疏密正直得宜也。灌，叢生者也。栵，行生者也。啓、辟，芟除也。檉，河柳也，似楊，赤色，生河邊。椐，樻也，腫節，似扶老，可爲杖者也。攘、剔，謂穿剔去其繁冗，使成長也。檿，山桑也，與柘皆美材，可爲弓榦，又可蠶也。明德，謂明德之君，即大王也。串夷載路，未詳。或曰：串夷，即混夷。載路，謂滿路而去。所謂「混夷駾矣」者也。配，賢妃也，謂大姜。此章言大王遷於岐周之事。蓋岐周之地，本皆山林險阻，無人之竟，而近於昆夷。大王居之，人物漸盛，然後漸次開闢如此。乃上帝遷此明德之君，使居其地，而昆夷遠遁。天又爲之立賢妃以助之，是以受命堅固，而卒成王業也。帝省息井反其山，柞棫斯拔蒲貝反，松柏斯兑徒外反。帝作邦作對，自大音泰伯王季。維此王季，因心則友叶羽己反。則友其兄叶虚王反，則篤其慶叶祛羊反，載錫之光。受禄無喪息浪反，叶平聲，奄有四方。賦也。拔、兑，見緜篇。此亦言其山林之閒道路通也。對，猶當也。作對，言擇其可當此國者以君之也。大伯，大王之長子。王季，大王之少子也。因心，非勉强也。善兄弟曰友。兄，謂大伯也。篤，厚。載，則也。奄字之義，在忽、遂之閒。言帝省其山，而見其木拔道通，則知民之歸之者益衆矣。於是既作之邦，又與之賢君以嗣其業，蓋自其初生大伯、王季之時而已定矣。於是大伯見王季生文王，又知天命之有在，故適吴不反。大王没，而國傳於王季。及文王，而周道大興也。然以大伯而避王季，則王季疑於不友，故又特言王季所以友其兄者，乃因其心之自然，而無待於勉强。既受大伯之讓，則益修其德，以厚周家之慶，而與其兄以讓德之光，猶曰彰其知人之明，不爲徒讓耳。其德如是，故能受天禄而不失，至于文武，而奄有四方也。維此王季，帝度待洛反其心。貃武伯反其德音，其德克明。克明克類，克長丁丈反克君。王如字，或于況反此大邦，克順克比必里反。比毗至反于文王，其德靡悔叶虎洧反。既受帝祉音恥，施以豉反于孫子叶奨履反。賦也。度，能度物制義也。貃，春秋傳、樂記皆作「莫」，謂其莫然清静也。克明，能察是非也。克類，能分善惡也。克長，教誨不倦也。克君，賞慶刑威也。言其賞不僭，故人以爲慶；刑不濫，故人以爲威也。順，慈和徧服也。比，上下相親也。比于，至于也。悔，遺恨也。言上帝制王季之心，使有尺寸，能度義；又清静其德音，使無非閒之言。是以王季之德能此六者。至於文王，而其德尤無遺恨。是以既受上帝之福，而延及于子孫也。帝謂文王：「無然畔援于願反，無然歆羡餞面反，誕先登于岸叶魚戰反。」密人不恭，敢距大邦叶卜攻反，侵阮魚宛反徂共音恭。王赫斯怒叶暖五反，爰整其旅，以按音遏徂旅，以篤于周祜候五反，以對于天下叶後五反。賦也。帝謂文王，設爲天命文王之詞，如下所言也。無然，猶言不可如此也。畔，離畔也。援，攀援也。言舍此而取彼也。歆，欲之動也。羡，愛慕也。言肆情以徇物也。岸，道之極至處也。密，密須氏也，姞姓之國，在今寧州。阮，國名，在今涇州。徂，往也。共，阮國之地名，今涇州之共池是也。其旅，周師也。按，遏也。徂旅，密師之往共者也。祜，福。對，答也。人心有所畔援，有所歆羡，則溺於人欲之流，而不能以自濟。文王無是二者，故獨能先知先覺，以造道之極至。蓋天實命之，而非人力之所及也。是以密人不恭，敢違其命，而擅興師旅以侵阮，而往至于共，則赫怒整兵，而往遏其衆，以厚周家之福，而答天下之心。蓋亦因其可怒而怒之，初未嘗有所畔援歆羡也。此文王征伐之始也。依其在京叶居良反，侵自阮疆。陟我高岡，無矢我陵，我陵我阿。無飲我泉，我泉我池叶徒河反。度待洛反其鮮息淺反原，居岐之陽，在渭之將。萬邦之方，下民之王。賦也。依，安貌。京，周京也。矢，陳。鮮，善。將，側。方，鄉也。言文王安然在周之京，而所整之兵既遏密人，遂從阮疆而出以侵密。所陟之岡，即爲我岡，而人無敢陳兵於陵，飲水於泉，以拒我也。於是相其高原，而徙都焉，所謂程邑也。其地於漢爲扶風安陵，今在京兆府咸陽縣。帝謂文王：「予懷明德，不大聲以色，不長丁丈反夏以革。不識不知，順帝之則。」帝謂文王：「詢爾仇方，同爾兄弟，以爾鉤援音爰，與爾臨衝，以伐崇墉。」賦也。予，設爲上帝之自稱也。懷，眷念也。明德，文王之明德也。以，猶與也。夏、革，未詳。則，法也。仇方，讎國也。兄弟，與國也。鉤援，鉤梯也，所以鉤引上城，所謂雲梯者也。臨，臨車也，在上臨下者也。衝，衝車也，從傍衝突者也。皆攻城之具也。崇，國名，在今京兆府鄠縣。墉，城也。史記：崇侯虎譖西伯於紂，紂囚西伯於羑里。西伯之臣閎夭之徒，求美女、奇物、善馬以獻紂。紂乃赦西伯，賜之弓矢鈇鉞，得專征伐，曰：「譖西伯者，崇侯虎也。」西伯歸三年，伐崇侯虎，而作豐邑。言上帝眷念文王，而言其德之深微，不暴著其形迹，又能不作聰明，以循天理，故又命之以伐崇也。吕氏曰：「此言文王德不形而功無迹，與天同體而已。雖興兵以伐崇，莫非順帝之則，而非我也。」臨衝閑閑叶胡員反，崇墉言言，執訊音信連連，攸馘古獲反安安叶於肩反。是類是禡馬嫁反，叶滿補反，是致是附叶上聲，四方以無侮。臨衝茀茀音弗，叶分聿反，崇墉仡仡魚乞反。是伐是肆，是絶是忽叶虚屈反，四方以無拂叶分聿反。賦也。閑閑，徐緩也。言言，高大也。連連，屬續狀。馘，割耳也。軍法：獲者不服，則殺而獻其左耳。安安，不輕暴也。類，將出師，祭上帝也。禡，至所征之地，而祭始造軍法者，謂黄帝及蚩尤也。致，致其至也。附，使之來附也。茀茀，强盛貌。仡仡，堅壯貌。肆，縱兵也。忽，滅。拂，戾也。春秋傳曰：文王伐崇，三旬不降。「退修教而復伐之，因壘而降。」言文王伐崇之初，緩攻徐戰，告祀羣神，以致附來者，而四方無不畏服。及終不服，則縱兵以滅之，而四方無不順從也。夫始攻之緩，戰之徐也，非力不足也，非示之弱也，將以致附而全之也。及其終不下而肆之也，則天誅不可以留，而罪人不可以不得故也。此所謂文王之師也。
皇矣八章，章十二句。一章、二章言天命大王，三章、四章言天命王季，五章、六章言天命文王伐密，七章、八章言天命文王伐崇。
「履」，元本、元十卷本作「禮」，明正統本、明嘉靖本作「里」。
「法」，宋刊明印本闕，據明正統本、明嘉靖本補。按孔穎達毛詩正義引周禮春官肆師鄭玄注云：「禡，師祭也，祭造軍法者。其神蓋蚩尤，或曰黄帝。」
經始靈臺叶田飴反，經之營之。庶民攻之，不日成之。經始勿亟居力反，庶民子來叶六直反。賦也。經，度也。靈臺，文王所作。謂之靈者，言其倏然而成，如神靈之所爲也。營，表。攻，作也。不日，不終日也。亟，急也。國之有臺，所以望氛祲、察災祥、時觀游、節勞佚也。文王之臺，方其經度營表之際，而庶民已來作之，所以不終日而成也。雖文王心恐煩民，戒令勿亟，而民心樂之，如子趨父事，不召自來也。孟子曰：「文王以民力爲臺爲沼，而民歡樂之，謂其臺曰『靈臺』，謂其沼曰『靈沼』。」此之謂也。王在靈囿叶音郁，麀音憂鹿攸伏。麀鹿濯濯直角反，白鳥翯翯户角反。王在靈沼叶音灼，於音烏，下同牣音刃魚躍。賦也。靈囿，臺之下有囿，所以域養禽獸也。麀，牝鹿也。伏，言安其所處，不驚擾也。濯濯，肥澤貌。翯翯，潔白貌。靈沼，囿之中有沼也。牣，滿也。魚滿而躍，言多而得其所也。虡音巨業維樅七凶反，賁扶云反鼓維鏞音庸。於論盧門反，下同鼓鍾，於樂音洛辟音壁廱。賦也。虡，植木以懸鍾磬，其横者曰栒。業，栒上大版，刻之捷業如鋸齒者也。樅，業上懸鍾磬處，以綵色爲崇牙，其狀樅樅然者也。賁，大鼓也，長八尺。鼓四尺，中圍加三之一。鏞，大鍾也。論，倫也，言得其倫理也。辟、璧通。廱，澤也。辟廱，天子之學，大射行禮之處也。水旋丘如璧，以節觀者，故曰辟廱。於論鼓鍾，於樂辟廱。鼉徒河反鼓逢逢薄紅反，矇音蒙瞍音叟奏公。賦也。鼉，似蜥蜴，長丈餘，皮可冒鼓。逢逢，和也。有眸子而無見曰矇，無眸子曰瞍。古者樂師皆以瞽者爲之，以其善聽而審於音也。公，事也。聞鼉鼓之聲，而知矇瞍方奏其事也。
靈臺四章，二章章六句，二章章四句。東萊吕氏曰：「前二章樂文王有臺池鳥獸之樂也，後二章樂文王有鍾鼓之樂也。皆述民樂之詞也。」
下武維周，世有哲王。三后在天，王配于京叶居良反。賦也。下，義未詳。或曰：字當作「文」，言文王、武王實造周也。哲王，通言大王、王季也。三后，大王、王季、文王也。在天，既没而其精神上與天合也。王，武王也。配，對也，謂繼其位以對三后也。京，鎬京也。此章美武王能纘大王、王季、文王之緒，而有天下也。王配于京，世德作求。永言配命，成王之孚叶孚尤反。賦也。言武王能繼先王之德，而長言合於天理，故能成王者之信於天下也。若暫合而遽離，暫得而遽失，則不足以成其信矣。成王之孚，下土之式。永言孝思，孝思維則。賦也。式、則，皆法也。言武王所以能成王者之信，而爲四方之法者，以其長言孝思而不忘，是以其孝可爲法耳。若有時而忘之，則其孝者僞耳，何足法哉！媚兹一人，應侯順德。永言孝思，昭哉嗣服叶蒲北反。賦也。媚，愛也。一人，謂武王。應，如「丕應徯志」之「應」。侯，維。服，事也。言天下之人皆愛戴武王，以爲天子，而所以應之，維以順德。是武王能長言孝思，而明哉其嗣先王之事也。昭兹來許，繩其祖武。於萬斯年，受天之祜候古反。賦也。昭兹，承上句而言。兹、哉聲相近，古蓋通用也。來，後世也。許，猶所也。繩，繼。武，迹也。言武王之道昭明如此，來世能繼其迹，則久荷天禄而不替矣。受天之祜，四方來賀。於萬斯年，不遐有佐！賦也。賀，朝賀也。周末秦强，天子致胙，諸侯皆賀。遐、何通。佐，助也。蓋曰「豈不有助乎」云爾。
文王有聲，遹尹橘反駿音峻有聲。遹求厥寧，遹觀厥成。文王烝哉！賦也。遹，義未詳，疑與「聿」同，發語詞也。駿，大。烝，君也。此詩言文王遷豐，武王遷鎬之事。而首章推本之曰：文王之有聲也，甚大乎其有聲也。蓋以求天下之安寧，而觀其成功耳。文王之德如是，信乎其克君也哉！文王受命，有此武功。既伐于崇，作邑于豐。文王烝哉！賦也。伐崇事見皇矣篇。作邑，徙都也。豐，即崇國之地，在今鄠縣杜陵西南。築城伊淢況域反，作豐伊匹。匪棘居力反其欲禮記作「猶」，遹追來孝叶許六反，或呼候反。王后烝哉！賦也。淢，成溝也。方十里爲成，成閒有溝，深廣各八尺。匹，稱。棘，急也。王后，亦指文王也。言文王營豐邑之城，因舊溝爲限而築之。其作邑居，亦稱其城而不侈大。皆非急成己之所欲也，特追先人之志，而來致其孝耳。王公伊濯直角反，維豐之垣音袁。四方攸同，王后維翰叶胡田反。王后烝哉！賦也。公，功也。濯，著明也。王之功所以著明者，以其能築此豐之垣故爾。四方於是來歸，而以文王爲楨榦也。豐水東注，維禹之績。四方攸同，皇王維辟。皇王烝哉！賦也。豐水東北流，徑豐邑之東入渭，而注于河。績，功也。皇王，有天下之號，指武王也。辟，君也。言豐水東注，由禹之功。故四方得以來同於此，而以武王爲君。此武王未作鎬京時也。鎬京辟廱，自西自東，自南自北，無思不服叶蒲北反。皇王烝哉！賦也。鎬京，武王所營也，在豐水東，去豐邑二十五里。張子曰：「周家自后稷居邰，公劉居豳，大王邑岐，而文王則遷于豐，至武王又居于鎬。當是時，民之歸者日衆，其地有不能容，不得不遷也。」辟廱，説見前篇。張子曰：「靈臺辟廱，文王之學也。鎬京辟廱，武王之學也。至此始爲天子之學矣。」無思不服，心服也。孟子曰：「天下不心服而王者，未之有也。」此言武王徙居鎬京，講學行禮，而天下自服也。考卜維王，宅是鎬京叶居良反。維龜正叶諸盈反之，武王成之。武王烝哉！賦也。考，稽。宅，居。正，決也。成之，作邑居也。張子曰：「此舉謚者，追述其事之言也。」豐水有芑，武王豈不仕鉏里反？詒厥孫謀，以燕翼子叶奨履反。武王烝哉！興也。芑，草名。仕，事。詒，遺。燕，安。翼，敬也。子，成王也。鎬京猶在豐水下流，故取以起興。言豐水猶有芑，武王豈無所事乎？詒厥孫謀，以燕翼子，則武王之事也。謀及其孫，則子可以無事矣。或曰：賦也。言豐水之旁生物繁茂，武王豈不欲有事於此哉？但以欲遺孫謀，以安翼子，故不得而不遷耳。
文王有聲八章，章五句。此詩以武功稱文王。至於武王，則言「皇王維辟」、「無思不服」而已。蓋文王既造其始，則武王續而終之，無難也。又以見文王之文，非不足於武；而武王之有天下，非以力取之也。
「候」，元本、元十卷本、明正統本、明嘉靖本作「侯」。
文王之什十篇，六十六章，四百一十四句。鄭譜此以上爲文、武時詩，以下爲成王、周公時詩。今按：文王首句即云「文王在上」，則非文王之詩矣。又曰「無念爾祖」，則非武王之詩矣。大明、有聲并言文武者非一，安得爲文武之時所作乎？蓋「正雅」皆成王、周公以後之詩，但此什皆爲追述文武之德，故譜因此而誤耳。
厥初生民，時維姜嫄音原，叶魚倫反。生民如何？克禋音因克祀叶養里反，以弗無子叶奨履反。履帝武敏叶母鄙反，歆攸介攸止。載震載夙叶相即反，載生載育叶曰逼反，時維后稷。賦也。民，人也，謂周人也。時，是也。姜嫄，炎帝後，姜姓，有邰氏女，名嫄，爲高辛之世妃。精意以享，謂之禋。祀，祀郊禖也。弗之言祓也。祓無子，求有子也。古者立郊禖，蓋祭天於郊，而以先媒配也。變媒言禖者，神之也。其禮以玄鳥至之日，用太牢祀之。天子親往，后率九嬪御。乃禮天子所御，帶以弓韣，授以弓矢，于郊禖之前也。履，踐也。帝，上帝也。武，跡。敏，拇。歆，動也，猶驚異也。介，大也。震，娠也。夙，肅也。生子者，及月辰居側室也。育，養也。姜嫄出祀郊禖，見大人跡而履其拇，遂歆歆然如有人道之感。於是即其所大所止之處，而震動有娠，乃周人所由以生之始也。周公制禮，尊后稷以配天，故作此詩，以推本其始生之祥，明其受命於天，固有以異於常人也。然巨跡之説，先儒或頗疑之。而張子曰：「天地之始，固未嘗先有人也，則人固有化而生者矣，蓋天地之氣生之也。」蘇氏亦曰：「凡物之異於常物者，其取天地之氣常多，故其生也或異。麒麟之生，異於犬羊；蛟龍之生，異於魚鼈。物固有然者矣。神人之生，而有以異於人，何足怪哉！」斯言得之矣。誕彌厥月，先生如達他末反。不坼敕宅反不副孚逼反，叶孚迫反，無菑音災無害叶音曷，以赫厥靈。上帝不寧，不康禋祀叶養里反，居然生子叶奨履反。賦也。誕，發語辭。彌，終也，終十月之期也。先生，首生也。達，小羊也。羊子易生，無留難也。坼、副，皆裂也。赫，顯也。不寧，寧也。不康，康也。居然，猶徒然也。凡人之生，必坼副災害其母，而首生之子尤難。今姜嫄首生后稷，如羊子之易，無坼副災害之苦，是顯其靈異也。上帝豈不寧乎？豈不康我之禋祀乎？而使我無人道而徒然生是子也。誕寘之隘於懈反巷，牛羊腓符非反字之。誕寘之平林，會伐平林。誕寘之寒冰，鳥覆敷救反翼叶音異之。鳥乃去矣，后稷呱叶去聲矣。實覃實訏叶去聲，厥聲載路。賦也。隘，狹。腓，芘。字，愛。會，值也。值人伐木而收之。覆，蓋。翼，藉也。以一翼覆之，以一翼藉之也。呱，啼聲也。覃，長。訏，大。載，滿也。滿路，言其聲之大也。無人道而生子，或者以爲不祥，故棄之。而有此異也，於是始收而養之。誕實匍音蒲匐蒲北反，克岐克嶷魚極反，以就口食。蓺之荏而甚反菽，荏菽斾斾，禾役穟穟音遂，麻麥幪幪莫孔反，瓜瓞唪唪布孔反。賦也。匍匐，手足並行也。岐、嶷，峻茂之狀。就，向也。口食，自能食也。蓋六七歲時也。蓺，樹也。荏菽，大豆也。斾斾，枝旟揚起也。役，列也。穟穟，苗美好之貌也。幪幪然，茂密也。唪唪然，多實也。言后稷能食時，已有種殖之志，蓋其天性然也。史記曰：棄爲兒時，其遊戲好種殖麻麥，麻麥美。及爲成人，遂好耕農。堯舉以爲農師。誕后稷之穡，有相息亮反之道叶徒口反。茀音弗厥豐草叶此苟反，種去聲之黄茂叶莫口反。實方實苞叶補苟反，實種上聲實褎叶徐久反，實發實秀叶思久反，實堅實好叶訏口反，實穎營井反實栗，即有邰他來反家室。賦也。相，助也，言盡人力之助也。茀，治也。種，布之也。黄茂，嘉穀也。方，房也。苞，甲而未拆也。此漬其種也。種，甲拆而可爲種也。褎，漸長也。發，盡發也。秀，始穟也。堅，其實堅也。好，形味好也。穎，實繁碩而垂末也。栗，不秕也。既收成，見其實皆栗栗然不秕也。邰，后稷之母家也。豈其或滅或遷，而遂以其地封后稷與？言后稷之穡如此，故堯以其有功於民，封於邰，使即其母家而居之，以主姜嫄之祀。故周人亦世祀姜嫄焉。誕降嘉種，維秬音巨維秠孚鄙反，維穈音門維芑音起。恒古鄧反之秬秠，是穫是畒叶滿洧反。恒之穈芑，是任音壬是負叶扶委反。以歸肇祀叶養里反。賦也。降，降是種於民也。書曰「稷降播種」是也。秬，黑黍也。秠，黑黍一稃二米者也。穈，赤梁粟也。芑，白梁粟也。恒，徧也，謂徧種之也。任，肩任也。負，背負也。既成則穫而棲之於畒，任負而歸，以供祭祀也。秬、秠言穫、畒，穈、芑言任、負，互文耳。肇，始也。稷始受國爲祭主，故曰肇祀。誕我祀如何？或舂傷容反或揄音由，或簸波我反或蹂音柔，釋之叟叟所留反，烝之浮浮。載謀載惟，取蕭祭脂，取羝都禮反以軷蒲末反，叶蒲昧反。載燔載烈如字，叶力制反，以興嗣歲叶音雪，又如字。賦也。我祀，承上章而言后稷之祀也。揄，抒臼也。簸，揚去糠也。蹂，蹂禾取穀以繼之也。釋，淅米也。叟叟，聲也。浮浮，氣也。謀，卜日擇士也。惟，齋戒具脩也。蕭，蒿也。脂，膟膋也。宗廟之祭，取蕭合膟膋爇之，使臭達牆屋也。羝，牡羊也。軷，祭行道之神也。燔，傅諸火也。烈，貫之而加于火也。四者皆祭祀之事，所以興來歲而繼往歲也。卬五郎反盛音成于豆，于豆于登。其香始升，上帝居歆下與「今」叶。胡臭亶時叶上止反！后稷肇祀叶養里反，庶無罪悔叶呼委反，以迄許乙反于今上與「歆」叶。賦也。卬，我也。木曰豆，以薦葅醢也；瓦曰登，以薦大羹也。居，安也。鬼神食氣曰歆。胡，何。臭，香。亶，誠也。時，言得其時也。庶，近。迄，至也。此章言其尊祖配天之祭。其香始升，而上帝已安而饗之，言應之疾也。此何但芳臭之薦，信得其時哉！蓋自后稷之肇祀，則庶無罪悔而至于今矣。曾氏曰：「自后稷肇祀以來，前後相承，兢兢業業，惟恐一有罪悔，獲戾于天。閲數百年而此心不易，故曰『庶無罪悔，以迄于今』，言周人世世用心如此也。」
生民八章，四章章十句，四章章八句。此詩未詳所用。豈郊祀之後，亦有受釐頒胙之禮也與？舊説第三章八句，第四章十句。今按：第三章當爲十句，第四章當爲八句，則去、呱、訏、路，音韻諧協，呱聲載路，文勢通貫。而此詩八章，皆以十句、八句相閒爲次。又二章以後、七章以前，每章章之首皆有「誕」字。
「孚」，宋刊明印本作「字」，據明正統本、明嘉靖本改。
「穈」，宋刊明印本作「糜」，據元本、元十卷本、明正統本、明嘉靖本改。
「淅」，宋刊明印本作「浙」，據元十卷本、明正統本、明嘉靖本改。
敦徒端反彼行葦，牛羊勿踐履。方苞方體，維葉泥泥乃禮反。戚戚兄弟待禮反，莫遠具爾。或肆之筵，或授之几。興也。敦，聚貌，勾萌之時也。行，道也。勿，戒止之辭也。苞，甲而未坼也。體，成形也。泥泥，柔澤貌。戚戚，親也。莫，猶勿也。具，俱也。爾，與邇同。肆，陳也。疑此祭畢而燕父兄耆老之詩。故言敦彼行葦，而牛羊勿踐履，則方苞方體，而葉泥泥矣。戚戚兄弟，而莫遠具爾，則或肆之筵，而或授之几矣。此方言其開燕設席之初，而慇懃篤厚之意，藹然已見於言語之外矣。讀者詳之。肆筵設席叶祥勺反，授几有緝御叶魚駕反。或獻或酢才洛反，洗爵奠斝古雅反，叶居訝反。醓他感反醢以薦叶即略反，或燔或炙叶陟略反。嘉殽脾婢支反臄渠略反，或歌或咢五洛反。賦也。設席，重席也。緝，續。御，侍也。有相續代而侍者，言不乏使也。進酒於客曰獻，客答之曰酢。主人又洗爵醻客，客受而奠之，不舉也。斝，爵也。夏曰醆，殷曰斝，周曰爵。醓，醢之多汁者也。燔用肉，炙用肝。臄，口上肉也。歌者，比於琴瑟也。徒擊鼓曰咢。言侍御獻醻飲食歌樂之盛也。敦音彫，下同弓既堅叶古因反，四鍭音侯既鈞。舍音捨矢既均，序賓以賢叶下珍反。敦弓既句古候反，叶古侯反，既挾子協反四鍭。四鍭如樹叶上主反，序賓以不侮。賦也。敦、雕通，畫也。天子雕弓。堅，猶勁也。鍭，金鏃翦羽矢也。鈞，參亭也。謂參分之，一在前，二在後。三訂之而平者，前有鐵重也。舍，釋也，謂發矢也。均，皆中也。賢，射多中也。投壺曰「某賢於某若干純，奇則曰奇，均則曰左右均」是也。句、彀通，謂引滿也。射禮：「搢三挾一。」既挾四鍭，則徧釋矣。如樹，如手就樹之，言貫革而堅正也。不侮，敬也。「令弟子辭」所謂「無憮，無敖，無偝立，無踰言」者也。或曰：不以中病不中者也。射以中多爲雋，以不侮爲德。言既燕而射，以爲樂也。曾孫維主如字，或叶當口反，酒醴維醹如主反，或叶奴口反。酌以大斗叶腫庾反，或如字，以祈黄耇叶果五反，或如字。黄耇台湯來反背叶必墨反，以引以翼。壽考維祺音其，以介景福叶筆力反。賦也。曾孫，主祭者之稱。今祭畢而燕，故因而稱之也。醹，厚也。大斗，柄長三尺。祈，求也。黄耇，老人之稱。以祈黄耇，猶曰「以介眉壽」云爾。古器物款識云「用蘄萬壽」，「用蘄眉壽，永命多福」，「用蘄眉壽，萬年無疆」，皆此類也。台，鮐也。大老則背有鮐文。引，導。翼，輔。祺，吉也。此頌禱之詞。欲其飲此酒而得老壽，又相引導輔翼，以享壽祺、介景福也。
行葦四章，章八句。毛七章，二章章六句，五章章四句。鄭八章，章四句。毛首章以四句興二句，不成文理，二章又不協韻。鄭首章有起興，而無所興。皆誤。今正之如此。
既醉以酒，既飽以德。君子萬年，介爾景福叶筆力反。賦也。德，恩惠也。君子，謂王也。爾，亦指王也。此父兄所以答行葦之詩。言享其飲食恩意之厚，而願其受福如此也。既醉以酒，爾殽既將。君子萬年，介爾昭明叶謨郎反。賦也。殽，俎實也。將，行也，亦奉持而進之意。昭明，猶光大也。昭明有融，高朗令終。令終有俶尺六反，公尸嘉告叶姑沃反。賦也。融，明之盛也。春秋傳曰：「明而未融。」朗，虚明也。令終，善終也。洪範所謂「考終命」、古器物銘所謂「令終令命」是也。俶，始也。公尸，君尸也。周稱王，而尸但曰公尸，蓋因其舊。如秦已稱皇帝，而其男女猶稱公子、公主也。嘉告，以善言告之，謂嘏辭也。蓋欲善其終者，必善其始。今固未終也，而既有其始矣，於是公尸以此告之。其告維何？籩豆静嘉叶居何反。朋友攸攝，攝以威儀叶牛何反。賦也。静嘉，清潔而美也。朋友，指賓客助祭者。説見楚茨篇。攝，檢也。公尸告以汝之祭祀，籩豆之薦既静嘉矣，而朋友相攝佐者，又皆有威儀，當神意也。自此至終篇，皆述尸告之辭。威儀孔時叶上止反，君子有孝子叶奨履反。孝子不匱求位反，永錫爾類。賦也。孝子，主人之嗣子也。儀禮，祭祀之終，有「嗣舉奠」。匱，竭。類，善也。言汝之威儀既得其宜，又有孝子以舉奠。孝子之孝，誠而不竭，則宜永錫汝以善矣。東萊吕氏曰：「君子既孝，而嗣子又孝，其孝可謂源源不竭矣。」其類維何？室家之壼苦本反，叶苦俊反。君子萬年，永錫祚才故反胤羊刃反。賦也。壼，宫中之巷也。言深遠而嚴肅也。祚，福禄也。胤，子孫也。錫之以善，莫大於此。其胤維何？天被皮寄反爾禄。君子萬年，景命有僕。賦也。僕，附也。言將使爾有子孫者，先當使爾被天禄，而爲天命之所附屬。下章乃言子孫之事。其僕維何？釐力之反爾女士鉏里反。釐爾女士，從以孫子叶奨履反。賦也。釐，予也。女士，女之有士行者。謂生淑媛，使爲之妃也。從，隨也。謂又生賢子孫也。
鳬音扶鷖於雞反在涇，公尸來燕來寧。爾酒既清，爾殽既馨。公尸燕飲，福禄來成。興也。鳬，水鳥如鴨者。鷖，鷗也。涇，水名。爾，自歌工而指主人也。馨，香之遠聞也。此祭之明日，繹而賓尸之樂。故言鳬鷖則在涇矣，公尸則來燕來寧矣。酒清殽馨，則公尸燕飲，而福禄來成矣。鳬鷖在沙叶桑何反，公尸來燕來宜叶牛何反。爾酒既多，爾殽既嘉叶居何反。公尸燕飲，福禄來爲叶吾禾反。興也。爲，助也。鳬鷖在渚，公尸來燕來處。爾酒既湑，爾殽伊脯。公尸燕飲，福禄來下叶後五反。興也。渚，水中高地也。湑，酒之泲者也。鳬鷖在潨在公反，公尸來燕來宗。既燕于宗，福禄攸降叶乎攻反。公尸燕飲，福禄來崇。興也。潨，水會也。「來宗」之宗，尊也。「于宗」之宗，廟也。崇，積而高大也。鳬鷖在亹音門，公尸來止熏熏叶眉貧反。旨酒欣欣，燔炙芬芬叶豐匀反。公尸燕飲，無有後艱叶居銀反。興也。亹，水流峽中，兩岸如門也。熏熏，和説也。欣欣，樂也。芬芬，香也。
假中庸、春秋傳皆作「嘉」，今當作「嘉」樂音洛君子叶音則，顯顯令德。宜民宜人，受禄于天叶鐵因反。保右音又命叶彌并反之，自天申之。賦也。嘉，美也。君子，指王也。民，庶民也。人，在位者也。申，重也。言王之德，既宜民人而受天禄矣；而天之於王，猶反覆眷顧之不厭，既保之右之命之，而又申重之也。疑此即公尸之所以答鳬鷖者也。干禄百福叶筆力反，子孫千億。穆穆皇皇，宜君宜王。不愆不忘，率由舊章。賦也。穆穆，敬也。皇皇，美也。君，諸侯也。王，天子也。愆，過。率，循也。舊章，先王之禮樂政刑也。言王者干禄而得百福，故其子孫之蕃至于千億，適爲天子，庶爲諸侯，無不穆穆皇皇，以遵先王之法者。威儀抑抑，德音秩秩。無怨無惡烏路反，率由羣匹。受福無疆，四方之綱。賦也。抑抑，密也。秩秩，有常也。匹，類也。言有威儀聲譽之美，又能無私怨惡以任衆賢，是以能受無疆之福，爲四方之綱。此與下章，皆稱願其子孫之辭也。或曰：無怨無惡，不爲人所怨惡也。之綱之紀，燕及朋友叶羽已反。百辟卿士鉏里反，媚眉備反于天子叶奨履反。不解佳賣反于位，民之攸塈許既反。賦也。燕，安也。朋友，亦謂諸臣也。解，墮。塈，息也。言人君能綱紀四方，而臣下賴之以安，則百辟卿士，媚而愛之，維欲其不解于位，而爲民所安息也。東萊吕氏曰：「君燕其臣，臣媚其君，此上下交而爲泰之時也。泰之時，所憂者怠荒而已，此詩所以終於『不解于位，民之攸塈』也。方嘉之，又規之者，蓋皋陶賡歌之意也。民之勞逸在下，而樞機在上。上逸則下勞矣，上勞則下逸矣。不解于位，乃民之所由休息也。」
篤公劉，匪居匪康。廼埸音易廼疆，廼積廼倉。廼裹音果餱音侯糧音良，于橐他洛反于囊乃郎反，思輯音集用光。弓矢斯張，干戈戚揚，爰方啓行叶户郎反。賦也。篤，厚也。公劉，后稷之曾孫也，事見豳風。居，安。康，寧也。埸、疆，田畔也。積，露積也。餱，食。糧，糗也。無底曰橐，有底曰囊。輯，和。戚，斧。揚，鉞。方，始也。舊説，召康公以成王將涖政，當戒以民事，故詠公劉之事以告之曰：厚哉，公劉之於民也！其在西戎，不敢寧居，治其田疇，實其倉廩。既富且强，於是裹其餱糧，思以輯和其民人，而光顯其國家。然後以其弓矢斧鉞之備，爰始啓行，而遷都於豳焉。蓋亦不出其封内也。篤公劉，于胥斯原。既庶既繁叶紛乾反，既順廼宣，而無永嘆他安反。陟則在巘魚輦反，叶魚軒反，復降在原。何以舟叶之遥反之？維玉及瑶音遥，鞞必頂反琫必孔反容刀叶徒招反。賦也。胥，相也。庶、繁，謂居之者衆也。順，安。宣，徧也，言居之徧也。無永嘆，得其所，不思舊也。巘，山頂也。舟，帶也。鞞，刀鞘也。琫，刀上飾也。容刀，容飾之刀也。或曰：容刀，如言容臭，謂鞞琫之中容此刀耳。言公劉至豳，欲相土以居，而帶此劍佩，以上下於山原也。東萊吕氏曰：「以如是之佩服，而親如是之勞苦，斯其所以爲厚於民也與？」篤公劉，逝彼百泉，瞻彼溥音普原。廼陟南岡，乃覯于京叶居良反。京師之野叶上與反，于時處處，于時廬旅，于時言言，于時語語。賦也。溥，大。覯，見也。京，高丘也。師，衆也。京師，高山而衆居也。董氏曰：「所謂京師者，蓋起於此，其後世因以所都爲京師也。」時，是也。處處，居室也。廬，寄也。旅，賓旅也。直言曰言，論難曰語。此章言營度邑居也。自下觀之，則往百泉而望廣原；自上觀之，則陟南岡而觀于京。於是爲之居室，於是廬其賓旅，於是言其所言，於是語其所語，無不於斯焉。篤公劉，于京斯依叶於豈反。蹌蹌七羊反濟濟子禮反，俾筵俾几，既登乃依同上。乃造七到反其曹，執豕于牢，酌之用匏步交反。食音嗣之飲於鴆反之，君之宗之就用之字爲韻。賦也。依，安也。蹌蹌濟濟，羣臣有威儀貌。俾，使也，使人爲之設筵几也。登，登筵也。依，依几也。曹，羣牧之處也。以豕爲殽，用匏爲爵，儉以質也。宗，尊也，主也。嫡子孫主祭祀，而族人尊之以爲主也。此章言宫室既成而落之，既以飲食勞其羣臣，而又爲之君，爲之宗焉。東萊吕氏曰：「既饗燕而定經制，以整屬其民。上則皆統於君，下則各統於宗。蓋古者建國立宗，其事相須。楚執戎蠻子，而致邑立宗，以誘其遺民，即其事也。」篤公劉，既溥既長。既景廼岡，相息亮反其陰陽，觀其流泉。其軍三單音丹，叶多涓反，度待洛反其隰原，徹田爲糧。度同上其夕陽，豳居允荒。賦也。溥，廣也。言其芟夷墾辟，土地既廣而且長也。景，考日景以正四方也。岡，登高以望也。相，視也。陰陽，向背寒暖之宜也。流泉，水泉灌溉之利也。三單，未詳。徹，通也。一井之田九百畒，八家皆私百畒，同養公田。耕則通力而作，收則計畒而分也。周之徹法自此始，其後周公蓋因而修之耳。山西曰夕陽。允，信。荒，大也。此言辨土宜，以授所徙之民，定其軍賦，與其税法，又度山西之田以廣之。而豳人之居，於此益大矣。篤公劉，于豳斯館叶古玩反。涉渭爲亂，取厲取鍛丁亂反。止基廼理，爰衆爰有叶羽已反。夾其皇澗，遡其過古禾反澗。止旅廼密，芮鞫居六反之即。賦也。館，客舍也。亂，舟之截流横渡者也。厲，砥。鍛，鐵。止，居。基，定也。理，疆理也。衆，人多也。有，財足也。遡，鄉也。皇、過，二澗名。芮，水名，出吴山西北，東入涇，周禮職方作「汭」。鞫，水外也。此章又總叙其始終。言其始來未定居之時，涉渭取材，而爲舟以來往，取厲取鍛而成宫室。既止基於此矣，乃疆理其田野，則日益繁庶富足。其居有夾澗者，有遡澗者。其止居之衆日以益密，乃復即芮鞫而居之，而豳地日以廣矣。
泂音迥酌彼行潦音老，挹音揖彼注兹，可以餴甫云反饎尺志反，叶昌里反。豈弟君子，民之父母叶滿彼反。興也。泂，遠也。行潦，流潦也。餴，烝米一熟，而以水沃之，乃再烝也。饎，酒食也。君子，指王也。舊説以爲召康公戒成王。言遠酌彼行潦，挹之於彼，而注之於此，尚可以餴饎。況豈弟之君子，豈不爲民之父母乎？傳曰：「豈以彊教之，弟以悦安之。民皆有父之尊，有母之親。」又曰：「民之所好好之，民之所惡惡之，此之謂民之父母。」泂酌彼行潦，挹彼注兹，可以濯罍音雷。豈弟君子，民之攸歸叶古回反。興也。濯，滌也。泂酌彼行潦，挹彼注兹，可以濯溉古愛反，叶古氣反。豈弟君子，民之攸塈許既反。興也。溉，亦滌也。塈，息也。
有卷音權者阿與歌叶，飄風自南叶尼心反。豈弟君子，來游來歌與阿叶，以矢其音。賦也。卷，曲也。阿，大陵也。豈弟君子，指王也。矢，陳也。此詩舊説亦召康公作。疑公從成王游歌於卷阿之上，因王之歌，而作此以爲戒。此章總序以發端也。伴音判奂音唤爾游矣，優游爾休矣。豈弟君子，俾爾彌爾性，似先公酋在由反矣。賦也。伴奂、優游，閑暇之意。爾、君子，皆指王也。彌，終也。性，猶命也。酋，終也。言爾既伴奂優游矣，又呼而告之，言使爾終其壽命，似先君善始而善終也。自此至第四章，皆極言壽考福禄之盛，以廣王心而歆動之。五章以後，乃告以所以致此之由也。爾土宇昄符版反章，亦孔之厚叶很口、下主二反矣。豈弟君子，俾爾彌爾性，百神爾主叶當口、腫庾二反矣。賦也。昄，大。章，明也。或曰：「昄」當作「版」，版章，猶版圖也。言爾土宇昄章既甚厚矣，又使爾終其身，常爲天地山川鬼神之主也。爾受命長矣，茀芳弗反禄爾康矣。豈弟君子，俾爾彌爾性，純嘏爾常矣。賦也。茀、嘏，皆福也。常，常享之也。有馮符冰反有翼，有孝有德，以引以翼。豈弟君子，四方爲則。賦也。馮，謂可爲依者。翼，謂可爲輔者。孝，謂能事親者。德，謂得於己者。引，導其前也。翼，相其左右也。東萊吕氏曰：「賢者之行非一端，必曰有孝有德，何也？蓋人主常與慈祥篤實之人處，其所以興起善端，涵養德性，鎮其躁而消其邪，日改月化，有不在言語之閒者矣。」言得賢以自輔如此，則其德日修，而四方以爲則矣。自此章以下，乃言所以致上章福禄之由也。顒顒卬卬，如圭如璋，令聞音問令望叶無方反。豈弟君子，四方爲綱。賦也。顒顒卬卬，尊嚴也。如圭如璋，純潔也。令聞，善譽也。令望，威儀可望法也。承上章，言得馮翼孝德之助，則能如此，而四方以爲綱矣。鳳凰于飛，翽翽呼會反其羽，亦集爰止。藹藹王多吉士鉏里反，維君子使，媚于天子。興也。鳳凰，靈鳥也。雄曰鳳，雌曰凰。翽翽，羽聲也。鄭氏以爲「因時鳳凰至，故以爲喻」，理或然也。藹藹，衆多也。媚，順愛也。鳳凰于飛，則翽翽其羽，而集於其所止矣。藹藹王多吉士，則維王之所使，而皆媚于天子矣。既曰君子，又曰天子，猶曰「王于出征，以佐天子」云爾。鳳凰于飛，翽翽其羽，亦傅音附于天叶鐵因反。藹藹王多吉人，維君子命叶彌并反，媚于庶人。興也。媚于庶人，順愛于民也。鳳凰鳴矣，于彼高岡。梧桐生矣，于彼朝陽。菶菶布孔反萋萋七西反，雝雝喈喈叶居奚反。比也，又以興下章之事也。山之東曰朝陽。鳳凰之性，非梧桐不棲，非竹實不食。菶菶萋萋，梧桐生之盛也。雝雝喈喈，鳳凰鳴之和也。君子之車，既庶且多。君子之馬，既閑且馳叶唐何反。矢詩不多，維以遂歌。賦也，承上章之興也。菶菶萋萋，則雝雝喈喈矣。君子之車馬，則既衆多而閑習矣。其意若曰：是亦足以待天下之賢者，而不厭其多矣。遂歌，蓋繼王之聲而遂歌之，猶書所謂「賡載歌」也。
「昄」，宋刊明印本作「皈」，據毛詩正義、元本、元十卷本、明正統本、明嘉靖本改。下二「昄」字同。
民亦勞止，汔許乙反可小康。惠此中國，以綏四方。無縱詭居毁反隨，以謹無良。式遏寇虐，憯七感反不畏明叶謨郎反。柔遠能邇，以定我王。賦也。汔，幾也。中國，京師也。四方，諸夏也。京師，諸夏之根本也。詭隨，不顧是非而妄隨人也。謹，斂束之意。憯，曾也。明，天之明命也。柔，安也。能，順習也。序説以此爲召穆公刺厲王之詩。以今考之，乃同列相戒之詞耳，未必專爲刺王而發。然其憂時感事之意，亦可見矣。蘇氏曰：「人未有無故而妄從人者，維無良之人，將悦其君而竊其權，以爲寇虐，則爲之。故無縱詭隨，則無良之人肅，而寇虐無畏之人止。然後柔遠能邇，而王室定矣。」穆公，名虎，康公之後。厲王，名胡，成王七世孫也。民亦勞止，汔可小休。惠此中國，以爲民逑。無縱詭隨，以謹惛怓女交反，叶尼猶反。式遏寇虐，無俾民憂。無棄爾勞，以爲王休。賦也。逑，聚也。惛怓，猶讙譁也。勞，猶功也。言無棄爾之前功也。休，美也。民亦勞止，汔可小息。惠此京師，以綏四國叶于逼反。無縱詭隨，以謹罔極。式遏寇虐，無俾作慝吐得反。敬慎威儀，以近有德。賦也。罔極，爲惡無窮極之人也。有德，有德之人也。民亦勞止，汔可小愒起例反。惠此中國，俾民憂泄以世反。無縱詭隨，以謹醜厲。式遏寇虐，無俾正敗叶蒲寐反。戎雖小子，而式弘大叶特計反。賦也。愒，息。泄，去。厲，惡也。正敗，正道敗壞也。戎，女也。言女雖小子，而其所爲甚廣大，不可不謹也。民亦勞止，汔可小安。惠此中國，國無有殘。無縱詭隨，以謹繾綣。式遏寇虐，無俾正反。王欲玉女音汝，是用大諫春秋傳、荀子書並作「簡」，音簡。賦也。繾綣，小人之固結其君者也。正反，反於正也。玉，寶愛之意。言王欲以女爲玉而寶愛之，故我用王之意，大諫正於女。蓋託爲王意以相戒也。
上帝板板，下民卒癉當簡反。出話不然，爲猶不遠。靡聖管管，不實於亶。猶之未遠，是用大諫叶音簡。賦也。板板，反也。卒，盡。癉，病。猶，謀也。管管，無所依也。亶，誠也。序以此爲凡伯刺厲王之詩。今考其意，亦與前篇相類，但責之益深切耳。此章首言天反其常道，而使民盡病矣。而女之出言皆不合理，爲謀又不久遠。其心以爲無復聖人，但恣己妄行，而無所依據，又不實之於誠信。豈其謀之未遠而然乎？世亂乃人所爲，而曰「上帝板板」者，無所歸咎之詞耳。天之方難叶泥涓反，無然憲憲叶虚言反。天之方蹶俱衛反，無然泄泄以世反。辭之輯音集，叶徂合反矣，民之洽矣。辭之懌叶弋灼反矣，民之莫矣。賦也。憲憲，欣欣也。蹶，動也。泄泄，猶沓沓也，蓋弛緩之意。孟子曰：「事君無義，進退無禮，言則非先王之道者，猶沓沓也。」輯，和。洽，合。懌，悦。莫，定也。辭輯而懌，則言必以先王之道矣。所以民無不合，無不定也。我雖異事，及爾同僚。我即爾謀，聽我囂囂許驕反。我言維服，勿以爲笑叶思邀反。先民有言，詢于芻初俱反蕘如謡反。賦也。異事，不同職也。同僚，同爲王臣也。春秋傳曰：「同官爲僚。」即，就也。囂囂，自得不肯受言之貌。服，事也。猶曰：我所言者，乃今之急事也。先民，古之賢人也。芻蕘，采薪者。古人尚詢及芻蕘，況其僚友乎？天之方虐，無然謔謔虚虐反。老夫灌灌，小子蹻蹻其略反。匪我言耄莫報反，叶毛博反，爾用憂謔。多將熇熇叶許各反，不可救藥。賦也。謔，戲侮也。老夫，詩人自稱。灌灌，欵欵也。蹻蹻，驕貌。耄，老而昏也。熇熇，熾盛也。蘇氏曰：「老者知其不可，而盡其欵誠以告之，少者不信而驕之。故曰：非我老耄而妄言，乃女以憂爲戲耳。夫憂未至而救之，猶可爲也。苟俟其益多，則如火之盛，不可復救矣。」天之方懠才細反，叶箋西反，無爲夸苦花反毗。威儀卒迷，善人載尸。民之方殿屎許伊反，則莫我敢葵。喪息浪反亂蔑資叶箋西反，曾莫惠我師叶霜夷反。賦也。懠，怒。夸，大。毗，附也。小人之於人，不以大言夸之，則以諛言毗之也。尸，則不言不爲，飲食而已者也。殿屎，呻吟也。葵，揆也。蔑，猶滅也。資，與咨同，嗟歎聲也。惠，順。師，衆也。戒小人毋得夸毗，使威儀迷亂，而善人不得有所爲也。又言民方愁苦呻吟，而莫敢揆度其所以然者，是以至於喪亂滅亡，而卒無能惠我師者也。天之牖民，如壎許元反如篪音池，如璋如圭，如取如攜。攜無曰益，牖民孔易以豉反，叶夷益反。民之多辟匹亦反，下同，無自立辟。賦也。牖，開明也。猶言天啓其心也。壎唱而篪和，璋判而圭合，取求攜得而無所費，皆言易也。辟，邪辟也。言天之開民，其易如此，以明上之化下，其易亦然。今民既多邪僻矣，豈可又自立邪僻以道之邪？价音介人維藩叶分邅反，大師維垣，大邦維屏，大宗維翰叶胡田反，懷德維寧，宗子維城。無俾城壞叶胡罪、胡威二反，無獨斯畏叶紆會、於非二反。賦也。价，大也。大德之人也。藩，籬。師，衆。垣，牆也。大邦，强國也。屏，樹也，所以爲蔽也。大宗，强族也。翰，幹也。宗子，同姓也。言是六者，皆君之所恃以安，而德其本也。有德則得是五者之助，不然則親戚叛之而城壞，城壞則藩垣屏翰皆壞而獨居，獨居而所可畏者至矣。敬天之怒，無敢戲豫。敬天之渝用朱反，無敢馳驅。昊天曰明叶謨郎反，及爾出王音往，叶如字。昊天曰旦叶得絹反，及爾游衍叶怡戰反。賦也。渝，變也。王、往通。言出而有所往也。旦，亦明也。衍，寬縱之意。言天之聰明無所不及，不可以不敬也。板板也，難也，蹶也，虐也，懠也，其怒而變也甚矣。而不之敬也，亦知其有日監在兹者乎？張子曰：「天體物而不遺，猶仁體事而無不在也。『禮儀三百，威儀三千』，無一事而非仁也。『昊天曰明，及爾出王。昊天曰旦，及爾游衍』，無一物之不體也。」
蕩蕩上帝，下民之辟必亦反。疾威上帝，其命多辟匹亦反。天生烝民，其命匪諶市林反，或叶市隆反。靡不有初，鮮克有終叶諸深反，或如字。賦也。蕩蕩，廣大貌。辟，君也。疾威，猶暴虐也。多辟，多邪僻也。烝，衆。諶，信也。言此蕩蕩之上帝，乃下民之君也。今此暴虐之上帝，其命乃多邪僻者，何哉？蓋天生衆民，其命有不可信者。蓋其降命之初，無有不善，而人少能以善道自終，是以致此大亂，使天命亦罔克終，如疾威而多僻也。蓋始爲怨天之辭，而卒自解之如此。劉康公曰：「民受天地之中以生，所謂命也。能者養之以福，不能者敗以取禍。」此之謂也。文王曰咨，咨女音汝殷商！曾是彊禦，曾是掊蒲侯反克，曾是在位，曾是在服叶蒲北反。天降慆他刀反德，女興是力。賦也。此設爲文王之言也。咨，嗟也。殷商，紂也。彊禦，暴虐之臣也。掊克，聚斂之臣也。服，事也。慆，慢。興，起也。力，如力行之力。詩人知厲王之將亡，故爲此詩，託於文王所以嗟歎殷紂者。言此暴虐聚斂之臣在位用事，乃天降慆慢之德而害民。然非其自爲之也，乃汝興起此人，而力爲之耳。文王曰咨，咨女殷商！而秉義類，彊禦多懟直類反，流言以對，寇攘式内。侯作側慮反侯祝周救反，靡届靡究。賦也。而，亦女也。義，善。懟，怨也。流言，浮浪不根之言也。侯，維也。作，讀爲詛。詛祝，怨謗也。言汝當用善類，而反任此暴虐多怨之人，使用流言以應對，則是爲寇盗攘竊而反居内矣，是以致怨謗之無極也。文王曰咨，咨女殷商！女炰白交反烋火交反于中國叶于逼反，歛怨以爲德。不明爾德，時無背布内反無側。爾德不明，以無陪蒲回反無卿。賦也。炰烋，氣健貌。歛怨以爲德，多爲可怨之事，而反自以爲德也。背，後。側，傍。陪，貳也。言前後左右公卿之臣，皆不稱其官，如無人也。文王曰咨，咨女殷商！天不湎面善反爾以酒，不義從式叶式吏反。既愆爾止，靡明靡晦叶呼洧反。式號式呼火故反，俾晝作夜叶羊茹反。賦也。湎，飲酒變色也。式，用也。言天不使爾沈湎於酒，而惟不義是從是用也。止，容止也。文王曰咨，咨女殷商！如蜩如螗音唐，如沸如羹叶盧當反。小大近喪息浪反，叶平聲，人尚乎由行叶户郎反。内奰皮器反于中國，覃及鬼方。賦也。蜩、螗，皆蟬也。如蟬鳴，如沸羹，皆亂意也。小者大者，幾於喪亡矣，尚且由此而行，不知變也。奰，怒。覃，延也。鬼方，遠夷之國也。言自近及遠，無不怨怒也。文王曰咨，咨女殷商！匪上帝不時叶上止反，殷不用舊叶巨己反。雖無老成人，尚有典刑。曾是莫聽湯經反，大命以傾。賦也。老成人，舊臣也。典刑，舊法也。言非上帝爲此不善之時，但以殷不用舊，致此禍爾。雖無老成人與圖先王舊政，然典刑尚在，可以循守。乃無聽用之者，是以大命傾覆，而不可救也。文王曰咨，咨女殷商！人亦有言，顛沛之揭紀竭、去例二反，枝葉未有害許曷、瑕憩二反，本實先撥蒲末反，叶方吠、筆烈二反。殷鑒不遠，在夏后之世叶始制、私列二反。賦也。顛沛，仆拔也。揭，木根蹶起之貌。撥，猶絶也。鑒，視也。夏后，桀也。言大木揭然將蹶，枝葉未有折傷，而其根本之實已先絶，然後此木乃相隨而顛拔爾。蘇氏曰：「商周之衰，典刑未廢，諸侯未畔，四夷未起，而其君先爲不義，以自絶於天，莫可救止，正猶此爾。殷鑒在夏，蓋爲文王歎紂之辭。然周鑒之在殷，亦可知矣。」
「叶」，原作「呼」，據元本、元十卷本、明正統本、明嘉靖本改。
抑抑威儀，維德之隅。人亦有言，靡哲不愚。庶人之愚，亦職維疾叶集二反。哲人之愚，亦維斯戾。賦也。抑抑，密也。隅，廉角也。鄭氏曰：「人密審於威儀者，是其德必嚴正也。故古之賢者道行心平，可外占而知内，如宫室之制，内有繩直，則外有廉隅也。」哲，知。庶，衆。職，主。戾，反也。衛武公作此詩，使人日誦於其側以自警。言抑抑威儀，乃德之隅，則有哲人之德者，固必有哲人之威儀矣。而今之所謂哲者，未嘗有其威儀，則是無哲而不愚矣。夫衆人之愚，蓋有稟賦之偏，宜有是疾，不足爲怪。哲人而愚，則反戾其常矣。無競維人，四方其訓之。有覺德行下孟反，四國順之。訏況于反謨定命，遠猶辰告叶古得反。敬慎威儀，維民之則。賦也。競，强也。覺，直大也。訏，大。謨，謀也。大謀，謂不爲一身之謀，而有天下之慮也。定，審定不改易也。命，號令也。猶，圖也。遠謀，謂不爲一時之計，而爲長久之規也。辰，時。告，戒也。辰告，謂以時播告也。則，法也。言天地之性，人爲貴，故能盡人道，則四方皆以爲訓。有覺德行，則四國皆順從之。故必大其謀，定其命，遠圖時告，敬其威儀，然後可以爲天下法也。其在于今叶音經，興迷亂于政叶音征。顛覆厥德，荒湛都南反，下同于酒叶子小反。女音汝雖湛樂音洛從，弗念厥紹市沼反。罔敷求先王，克共九勇反明刑叶胡光反。賦也。今，武公自言己今日之所爲也。興，尚也。女，武公使人誦詩而命己之辭也。後凡言「女」、言「爾」、言「小子」者放此。湛樂從，言惟湛樂之從也。紹，謂所承之緒也。敷求先王，廣求先王所行之道也。共，執。刑，法也。肆皇天弗尚叶平聲，如彼泉流無淪胥以亡。夙興夜寐，洒埽廷内，維民之章。脩爾車馬，弓矢戎兵叶晡亡反，用戒戎作，用逷他歷反蠻方。賦也。弗尚，厭棄之也。淪，陷。胥，相。章，表。戒，備。戎，兵。作，起。逷，遠也。言天所不尚，則無乃淪陷相與而亡，如泉流之易乎？是以内自庭除之近，外及蠻方之遠，細而寢興洒埽之常，大而車馬戎兵之變，慮無不周，備無不飭也。上章所謂「訏謨定命，遠猶辰告」者，於此見矣。質爾人民，謹爾侯度，用戒不虞叶元具反。慎爾出話，敬爾威儀叶牛何反，無不柔嘉叶居何反。白圭之玷丁簟反，尚可磨也；斯言之玷，不可爲叶吾禾反也。賦也。質，成也，定也。侯度，諸侯所守之法度也。虞，慮。話，言。柔，安。嘉，善。玷，缺也。言既治民守法，防意外之患矣，又當謹其言語。蓋玉之玷缺，尚可磨鑢使平；言語一失，莫能救之。其戒深切矣。故南容一日三復此章，而孔子以其兄之子妻之。無易以豉反由言，無曰苟矣此二句不用韻。莫捫音門朕舌，言不可逝叶音折，與舌叶矣。無言不讎叶市又反，無德不報叶蒲救反。惠于朋友叶羽己反，庶民小子叶奨履反。子孫繩繩，萬民靡不承。賦也。易，輕。捫，持。逝，去。讎，答。承，奉也。言不可輕易其言，蓋無人爲我執持其舌者。故言語由己，易致差失，常當執守，不可放去也。且天下之理，無有言而不讎，無有德而不報者。若爾能惠于朋友、庶民小子，則子孫繩繩，而萬民靡不承矣。皆謹言之效也。視爾友君子，輯音集柔爾顔叶魚堅反，不遐有愆。相息亮反在爾室，尚不媿于屋漏。無曰不顯，莫予云覯。神之格叶剛鶴反思，不可度待洛反思，矧可射音亦，叶弋灼反思！賦也。輯，和也。遐、何通。愆，過也。尚，庶幾也。屋漏，室西北隅也。覯，見。格，至。度，測。矧，況也。射、斁通，厭也。言視爾友於君子之時，和柔爾之顔色，其戒懼之意，常若自省曰：豈不至於有過乎？蓋常人之情，其修於顯者無不如此。然視爾獨居於室之時，亦當庶幾不愧于屋漏，然後可爾。無曰此非顯明之處，而莫予見也。當知鬼神之妙，無物不體，其至於是，有不可得而測者。不顯亦臨，猶懼有失，況可厭射而不敬乎！此言不但修之於外，又當戒謹恐懼乎其所不睹不聞也。子思子曰：「君子不動而敬，不言而信。」又曰：「夫微之顯，誠之不可揜如此。」此正心誠意之極功，而武公及之，則亦聖賢之徒矣。辟爾爲德，俾臧俾嘉叶居何反。淑慎爾止，不愆于儀叶牛何反。不僭不賊，鮮息淺反不爲則。投我以桃，報之以李。彼童而角，實虹户公反小子叶奨履反。賦也。辟，君也，指武公也。止，容止也。僭，差。賊，害。則，法也。無角曰童。虹，潰亂也。既戒以修德之事，而又言爲德而人法之，猶投桃報李之必然也。彼謂不必修德而可以服人者，是牛羊之童者而求其角也，亦徒潰亂汝而已，豈可得哉！荏而甚反染而漸反柔木，言緡之絲叶新夷反。温温恭人，維德之基。其維哲人，告之話言，順德之行與言叶。其維愚人，覆謂我僭叶七尋反。民各有心。興也。荏染，柔貌。柔木，柔忍之木也。緡，綸也。被之綸以爲弓也。話言，古之善言也。覆，猶反也。僭，不信也。民各有心，言人心不同，愚智相越之遠也。於音烏乎音呼小子叶奨履反，未知臧否音鄙。匪手攜之，言示之事叶上止反。匪面命之，言提其耳。借曰未知，亦既抱子同上。民之靡盈，誰夙知而莫音慕成？賦也。非徒手攜之也，而又示之以事；非徒面命之也，而又提其耳。所以喻之者，詳且切矣。假令言汝未有知識，則汝既長大而抱子，宜有知矣。人若不自盈滿，能受教戒，則豈有既早知而反晚成者乎？昊天孔昭叶音灼，我生靡樂音洛。視爾夣夣莫公反，我心慘慘當作「懆」，七到反，叶七各反。誨爾諄諄之純反，聽我藐藐美角反。匪用爲教叶入聲，覆用爲虐。借曰未知，亦聿既耄叶音莫。賦也。夣夣，不明，亂意也。慘慘，憂貌。諄諄，詳熟也。藐藐，忽略貌。耄，老也，八十、九十曰耄，左史所謂「年九十有五」時也。於乎小子見上章，告爾舊止。聽用我謀，庶無大悔叶虎委反。天方艱難，曰喪息浪反厥國叶于逼反。取譬不遠，昊天不忒他得反。回遹于橘反其德，俾民大棘。賦也。舊，舊章也。或曰：久也。止，語詞。庶，幸。悔，恨。忒，差。遹，僻。棘，急也。言天運方此艱難，將喪厥國矣。我之取譬，夫豈遠哉？觀天道福禍之不差忒，則知之矣。今女乃回遹其德，而使民至於困急，則喪厥國也必矣。
抑十二章，三章章八句，九章章十句。楚語左史倚相曰：「昔衛武公年數九十五矣，猶箴儆於國曰：『自卿以下，至于師長士，苟在朝者，無謂我老耄而舍我，必恭恪於朝夕以交戒我。略』在輿有旅賁之規，位寧有官師之典，倚几有誦訓之諫，居寢有暬御之箴，臨事有瞽史之道，宴居有師工之誦。史不失書，矇不失誦，以訓御之。於是作懿戒以自儆。及其没也，謂之睿聖武公。」韋昭曰：「懿，讀爲抑。」即此篇也。董氏曰：「侯包言，武公行年九十有五，猶使人日誦是詩，而不離於其側。然則序説爲刺厲王者，誤矣。」
「媿」，元本、元十卷本、明正統本、明嘉靖本作「愧」。
「履」，元本、元十卷本作「禮」，明正統本、明嘉靖本作「里」。
「福禍」，元本、元十卷本、明正統本、明嘉靖本作「禍福」。
菀音鬱彼桑柔與劉、憂叶，篇内多放此，其下侯旬。捋力活反采其劉，瘼音莫此下民。不殄心憂，倉初亮反兄與怳同填舊説古「塵」字兮。倬彼昊天叶鐵因反，寧不我矜！比也。菀，茂。旬，徧。劉，殘。殄，絶也。倉兄，與愴怳同，悲閔之意也。填，未詳。舊説與「塵」、「陳」同，蓋言久也。或疑與「瘨」字同，爲病之義。但召旻篇内二字並出，又恐未然。今姑闕之。倬，明貌。舊説此爲芮伯刺厲王而作。春秋傳亦曰芮良夫之詩，則其説是也。以桑爲比者，桑之爲物，其葉最盛，然及其采之也，一朝而盡，無黄落之漸。故取以比周之盛時，如葉之茂，其陰無所不徧。至於厲王肆行暴虐，以敗其成業，王室忽焉凋弊，如桑之既采，民失其蔭而受其病。故君子憂之，不絶於心，悲閔之甚，而至於病，遂號天而訴之也。四牡騤騤，旟旐有翩叶批賓反。亂生不夷，靡國不泯叶彌鄰反。民靡有黎，具禍以燼叶咨辛反。於音烏乎音呼有哀叶音依，國步斯頻。賦也。夷，平。泯，滅。黎，黑也，謂黑首也。具，俱也。燼，灰燼也。步，猶運也。頻，急蹙也。厲王之亂，天下征役不息，故其民見其車馬旌旗而厭苦之。自此至第四章，皆征役者之怨辭也。國步蔑資，天不我將叶子兩反。靡所止疑魚乞反，叶如字，云徂何往？君子實維，秉心無競叶其兩反。誰生厲階叶居奚反，至今爲梗古杏反，叶古黨反？賦也。蔑，滅。資，咨。將，養也。疑，讀如儀禮「疑立」之「疑」，定也。徂，亦往也。競，争。厲，怨。梗，病也。言國將危亡，天不我養，居無所定，徂無所往。然非君子之有争心也，誰實爲此禍階，使至今爲病乎？蓋曰禍有根原，其所從來也遠矣。憂心慇慇，念我土宇。我生不辰，逢天僤都但反怒叶暖五反。自西徂東叶音丁，靡所定處。多我覯𤸅武巾反，孔棘我圉。賦也。土，鄉。宇，居。辰，時。僤，厚。覯，見。𤸅，病。棘，急。圉，邊也，或曰禦也。多矣我之見病也，急矣我之在邊也。爲謀爲毖叶音必，亂況斯削。告爾憂恤，誨爾序爵。誰能執熱，逝不以濯？其何能淑，載胥及溺叶奴學反。賦也。毖，慎。況，滋也。序爵，辨别賢否之道也。執熱，手持熱物也。蘇氏曰：「王豈不謀且慎哉？然而不得其道，適所以長亂而自削耳。故告之以其所當憂，而誨之以序爵，且曰：誰能執熱而不濯者？賢者之能已亂，猶濯之能解熱耳。不然，則其何能善哉？相與入於陷溺而已。」如彼遡風叶孚音反，亦孔之僾音愛。民有肅心，荓普耕反云不逮。好呼報反是稼穡，力民代食。稼穡維寶，代食維好。賦也。遡，鄉。僾，唈。肅，進。荓，使也。蘇氏曰：「君子視厲王之亂，悶然如遡風之人，唈而不能息。雖有欲進之心，皆使之曰：世亂矣，非吾所能及也。於是退而稼穡，盡其筋力，與民同事，以代禄食而已。當是時也，仕進之憂，甚於稼穡之勞。故曰：『稼穡維寶，代食維好。』言雖勞而無患也。」天降喪息浪反亂，滅我立王。降此蟊賊，稼穡卒痒音羊。哀恫音通中國，具贅之芮反卒荒。靡有旅力，以念穹蒼。賦也。恫，痛。具，俱也。贅，屬也，言危也。春秋傳曰「君若綴旒然」，與此「贅」同。卒，盡。荒，虚也。旅，與膂同。穹蒼，天也。穹言其形，蒼言其色。言天降喪亂，固已滅我所立之王矣；又降此蟊賊，則我之稼穡又病，而不得以代食矣。哀此中國，皆危盡荒。是以危困之極，無力以念天禍也。此詩之作，不知的在何時。其言「滅我立王」，則疑在共和之後也。維此惠君，民人所瞻叶側姜反。秉心宣猶，考慎其相息亮反，叶平聲。維彼不順，自獨俾臧。自有肺腸，俾民卒狂。賦也。惠，順也，順於義理也。宣，徧。猶，謀。相，輔。狂，惑也。言彼順理之君，所以爲民所尊仰者，以其能秉持其心，周徧謀度，考擇其輔相，必衆以爲賢，而後用之。彼不順理之君，則自以爲善，而不考衆謀；自有私見，而不通衆志。所以使民眩惑，至於狂亂也。瞻彼中林，甡甡所巾反其鹿。朋友已譖子念反，叶子林反，不胥以穀。人亦有言，進退維谷。興也。甡甡，衆多並行之貌。譖，不信也。胥，相。穀，善。谷，窮也。言朋友相譖，不能相善，曾鹿之不如也。言上無明君，下有惡俗，是以進退皆窮也。維此聖人，瞻言百里。維彼愚人，覆狂以喜。匪言不能，胡斯畏忌叶巨已反？賦也。聖人炳於幾先，所視而言者，無遠而不察。愚人不知禍之將至，而反狂以喜，今用事者蓋如此。我非不能言也，如此畏忌，何哉？言王暴虐，人不敢諫也。維此良人，弗求弗迪叶徒沃反。維彼忍心，是顧是復房六反。民之貪亂，寧爲荼毒。賦也。迪，進也。忍，殘忍也。顧，念。復，重也。荼，苦菜也，味苦氣辛，能殺物，故謂之荼毒也。言不求善人進而用之，其所顧念重復而不已者，乃忍心不仁之人。民不堪命，所以肆行貪亂，而安爲荼毒也。大風有隧音遂，有空大谷。維此良人，作爲式穀。維彼不順，征以中垢古口反，叶居六反。興也。隧，道。式，用。穀，善也。征以中垢，未詳其義。或曰：征，行也。中，隱暗也。垢，污穢也。大風之行有隧，蓋多出於空谷之中。以興下文君子小人所行，亦各有道耳。大風有隧，貪人敗類。聽言則對，誦言如醉。匪用其良，覆俾我悖叶蒲寐反。興也。敗類，猶言圮族也。王使貪人爲政，我以其或能聽我之言而對之，然亦知其不能聽也，故誦言而中心如醉。由王不用善人，而反使我至此悖眊也。厲王説榮夷公，芮良夫曰：「王室其將卑乎？夫榮公好專利，而不備大難。夫利，百物之所生也，天地之所載也，而或專之，其害多矣。」此詩所謂「貪人」，其榮公也與？芮伯之憂，非一日矣。嗟爾朋友，予豈不知而作？如彼飛蟲，時亦弋獲叶胡郭反。既之陰於鴆反女音汝，反予來赫叶黑各反。賦也。如彼飛蟲，時亦弋獲，言己之所言，或亦有中，猶曰千慮而一得也。之，往。陰，覆也。赫，威怒之貌。我以言告女，是往陰覆於女，女反來加赫然之怒於己也。張子曰：「既往密告於女，反謂我來恐動也。」亦通。民之罔極，職涼善背叶必墨反。爲民不利，如云不克。民之回遹，職競用力。賦也。職，專也。涼，義未詳。傳曰：「涼，薄也。」鄭讀作「諒」，信也。疑鄭説爲得之。善背，工爲反覆也。克，勝也。回遹，邪僻也。言民之所以貪亂而不知所止者，專由此人名爲直諒，而實善背。又爲民所不利之事，如恐不勝而力爲之也。又言民之所以邪僻者，亦由此輩專競用力而然也。反覆其言，所以深惡之也。民之未戾，職盗爲寇。涼曰不可，覆背善詈力智反。雖曰匪予，既作爾歌叶韻未詳。賦也。戾，定也。民之所以未定者，由有盗臣爲之寇也。蓋其爲信也，亦以小人爲不可矣，及其反背也，則又工爲惡言以詈君子。是其色厲内荏，真可謂穿窬之盗矣。然其人又自文飾，以爲此非我言也，則我已作爾歌矣。言得其情，且事已著明，不可揜覆也。
「土」，原作「上」，據元本、元十卷本、明正統本、明嘉靖本改。
「芮」，原作「苪」，據元本、元十卷本、明正統本、明嘉靖本改。「反」，元本、元十卷本作「切」。
「」，原闕，據元本、元十卷本、明正統本、明嘉靖本補。
「既」，元本、元十卷本、明正統本、明嘉靖本作「陰」。
倬彼雲漢，昭回于天叶鐵因反。王曰於音烏乎音呼，何辜今之人！天降喪息浪反亂，饑饉薦在甸反臻。靡神不舉，靡愛斯牲叶桑經反。圭璧既卒，寧莫我聽吐丁反。賦也。雲漢，天河也。昭，光。回，轉也。言其光隨天而轉也。薦、荐通，重也。臻，至也。靡神不舉，所謂「國有凶荒，則索鬼神而祭之」也。圭璧，禮神之玉也。卒，盡也。寧，猶何也。舊説以爲宣王承厲王之烈，内有撥亂之志，遇烖而懼，側身修行，欲銷去之。天下喜於王化復行，百姓見憂，故仍叔作此詩以美之。言雲漢者，夜晴則天河明，故述王仰訴於天之詞如此也。旱既大音泰甚，藴隆蟲蟲。不殄禋祀，自郊徂宫。上下奠瘞，靡神不宗。后稷不克，上帝不臨叶力中反。耗斁丁故反下土，寧丁我躬？賦也。藴，蓄。隆，盛也。蟲蟲，熱氣也。殄，絶也。郊，祀天地也。宫，宗廟也。上祭天，下祭地，奠其禮，瘞其物。宗，尊也。克，勝也。言后稷欲救此旱災，而不能勝也。臨，享也。稷以親言，帝以尊言也。斁，敗。丁，當也。何以當我之身，而有是災也？或曰：與其耗斁下土，寧使災害當我身也。亦通。旱既大甚，則不可推吐雷反。兢兢業業，如霆如雷。周餘黎民，靡有孑遺叶夷回反，下同。昊天上帝，則不我遺。胡不相畏？先祖于摧在雷反。賦也。推，去也。兢兢，恐也。業業，危也。如霆如雷，言畏之甚也。孑，無右臂貌。遺，餘也。言大亂之後，周之餘民，無復有半身之遺者。而上天又降旱災，使我亦不見遺也。摧，滅也。言先祖之祀將自此而滅也。旱既大甚，則不可沮在吕反。赫赫炎炎，云我無所。大命近止，靡瞻靡顧叶果五反。羣公先正，則不我助叶牀所反。父母先祖，胡寧忍予叶演女反？賦也。沮，止也。赫赫，旱氣也。炎炎，熱氣也。無所，無所容也。大命近止，死將至也。瞻，仰。顧，望也。羣公先正，月令所謂「雩祀百辟卿士之有益於民者，以祈穀實」者也。於羣公先正，但言其不見助。至父母先祖，則以恩望之矣。所謂「垂涕泣而道之」也。旱既大甚，滌滌徒歷反山川叶樞倫反。旱魃蒲末反爲虐，如惔音談如焚叶符匀反。我心憚暑，憂心如熏。羣公先正，則不我聞叶微匀反。昊天上帝，寧俾我遯叶徒匀反？賦也。滌滌，言山無木，川無水，如滌而除之也。魃，旱神也。惔，燎之也。憚，勞也，畏也。熏，灼。遯，逃也。言天又不肯使我得逃遯而去也。旱既大甚，黽勉畏去。胡寧瘨都田反我以旱，憯七感反不知其故。祈年孔夙，方社不莫音慕。昊天上帝，則不我虞叶元具反。敬恭明神，宜無悔怒。賦也。黽勉畏去，出無所之也。瘨，病。憯，曾也。祈年，孟春祈穀于上帝，孟冬祈來年于天宗是也。方，祭四方也。社，祭土神也。虞，度。悔，恨也。言天曾不度我之心，如我之敬事明神，宜可以無恨怒也。旱既大甚，散無友紀。鞫居六反哉庶正，疚哉冢宰叶奨里反。趣七口反馬師氏，膳夫左右叶羽己反。靡人不周，無不能止。瞻卬音仰昊天，云如何里？賦也。友紀，猶言綱紀也。或曰：友疑作「有」。鞫，窮也。庶正，衆官之長也。疚，病也。冢宰，又衆長之長也。趣馬，掌馬之官。師氏，掌以兵守王門者。膳夫，掌食之官也。歲凶年穀不登，則趣馬不秣，師氏弛其兵，馳道不除，祭事不縣，膳夫徹膳，左右布而不脩，大夫不食梁，士飲酒不樂。周，救也。無不能止，言諸臣無有一人不周救百姓者，無有自言不能，而遂止不爲也。里，憂也，與漢書「無俚」之「俚」同，聊賴之意也。瞻卬昊天，有嘒呼惠反其星。大夫君子，昭假音格無贏音盈。大命近止，無棄爾成。何求爲于僞反我？以戾庶正叶諸盈反。瞻卬昊天，曷惠其寧？賦也。嘒，明貌。昭，明。假，至也。久旱而仰天以望雨，則有嘒然之明星，未有雨徵也。然羣臣竭其精誠，而助王以昭假于天者，已無餘矣。雖今死亡將近，然不可以棄其前功，當益求所以昭假者而修之。固非求爲我之一身而已，乃所以定衆正也。於是語終又仰天而訴之曰：果何時而惠我以安寧乎？張子曰：「不敢斥言雨者，畏懼之甚，且不敢必云爾。」
「奠」，原作「尊」，據毛詩正義、元本、元十卷本、明正統本、明嘉靖本改。
崧息中反高維嶽，駿音峻極于天叶鐵因反。維嶽降神，生甫及申。維申及甫，維周之翰叶胡干反。四國于蕃叶分邅反，四方于宣。賦也。山大而高曰崧。嶽，山之尊者，東岱、南霍、西華、北恒是也。駿，大也。甫，甫侯也，即穆王時作吕刑者。或曰：此是宣王時人，而作吕刑者之子孫也。申，申伯也。皆姜姓之國也。翰，榦。蕃，蔽也。宣王之舅申伯出封于謝，而尹吉甫作詩以送之。言嶽山高大，而降其神靈和氣，以生甫侯、申伯。實能爲周之楨榦屏蔽，而宣其德澤於天下也。蓋申伯之先，神農之後，爲唐虞四嶽，總領方嶽諸侯，而奉嶽神之祭，能修其職，嶽神享之。故此詩推本申伯之所以生，以爲嶽降神而爲之也。亹亹申伯，王纘祖管反之事。于邑于謝，南國是式叶失吏反。王命召伯叶逋莫反，定申伯之宅叶達各反。登是南邦叶卜工反，世執其功。賦也。亹亹，强勉之貌。纘，繼也。使之繼其先世之事也。邑，國都之處也。謝，在今鄧州南陽縣，周之南土也。式，使諸侯以爲法也。召伯，召穆公虎也。登，成也。世執其功，言使申伯後世常守其功也。或曰：大封之禮，召公之世職也。王命申伯，式是南邦叶卜功反。因是謝人，以作爾庸。王命召伯，徹申伯土田叶地因反。王命傅御，遷其私人。賦也。庸，城也。言因謝邑之人而爲國也。鄭氏曰：「庸，功也。」爲國以起其功也。徹，定其經界，正其賦税也。傅御，申伯家臣之長也。私人，家人。遷，使就國也。漢明帝送侯印與東平王蒼諸子，而以手詔賜其國中傅，蓋古制如此。申伯之功，召伯是營。有俶尺叔反其城，寢廟既成。既成藐藐，王錫申伯叶逋各反。四牡蹻蹻渠略反，鉤膺濯濯。賦也。俶，始作也。藐藐，深貌。蹻蹻，壯貌。濯濯，光明貌。王遣申伯，路車乘繩證反馬叶滿補反。我圖爾居，莫如南土。錫爾介圭，以作爾寶叶音補。往近鄭音記。按説文從辵從丌，今從斤，誤王舅，南土是保叶音補。賦也。介圭，諸侯之封圭也。近，辭也。申伯信邁，王餞賤淺反于郿芒悲反。申伯還南，謝于誠歸。王命召伯，徹申伯土疆，以峙直里反其粻音張，式遄市專反其行叶户郎反。賦也。郿，在今鳳翔府郿縣，在鎬京之西，岐周之東。而申在鎬京之東南。時王在岐周，故餞于郿也。言信邁、誠歸，以見王之數留，疑於行之不果故也。峙，積。粻，糧。遄，速也。召伯之營謝也，則已斂其税賦，積其餱糧，使廬市有止宿之委積，故能使申伯無留行也。申伯番番音波，叶分邅反，既入于謝，徒御嘽嘽吐丹反。周邦咸喜，戎有良翰叶胡千反。不顯申伯，王之元舅，文武是憲叶虚言反。賦也。番番，武勇貌。嘽嘽，衆盛也。戎，女也。申伯既入于謝，周人皆以爲喜，而相謂曰：汝今有良翰矣。元，長。憲，法也。言文武之士，皆以申伯爲法也。或曰：申伯能以文王、武王爲法也。申伯之德，柔惠且直。揉汝又反此萬邦，聞音問于四國叶于逼反。吉甫作誦，其詩孔碩，其風肆好，以贈申伯。賦也。揉，治也。吉甫，尹吉甫，周之卿士。誦，工師所誦之詞也。碩，大。風，聲。肆，遂也。
「賤淺」，元本、元十卷本、明正統本、明嘉靖本作「淺賤」。
天生烝民，有物有則。民之秉彝音夷，好呼報反是懿德。天監有周，昭假音格于下叶後五反。保兹天子，生仲山甫。賦也。烝，衆。則，法。秉，執。彝，常。懿，美。監，視。昭，明。假，至。保，祐也。仲山甫，樊侯之字也。宣王命樊侯仲山甫築城于齊，而尹吉甫作詩以送之。言天生衆民，有是物必有是則。蓋自百骸、九竅、五藏，而達之君臣、父子、夫婦、長幼、朋友，無非物也，而莫不有法焉。如視之明，聽之聰，貌之恭，言之順，君臣有義，父子有親之類是也。是乃民所執之常性，故其情無不好此美德者。而況天之監視有周，能以昭明之德感格于下，故保祐之，而爲之生此賢佐曰仲山甫焉。則所以鍾其秀氣，而全其美德者，又非特如凡民而已也。昔孔子讀詩至此，而贊之曰：「爲此詩者，其知道乎！故有物必有則。民之秉彝也，故好是懿德。」而孟子引之，以證性善之説。其指深矣，讀者其致思焉。仲山甫之德，柔嘉維則。令儀令色，小心翼翼。古訓是式，威儀是力。天子是若，明命使賦叶韻若、賦，未詳。賦也。嘉，美。令，善也。儀，威儀也。色，顔色也。翼翼，恭敬貌。古訓，先王之遺典也。式，法。力，勉。若，順。賦，布也。東萊吕氏曰：「柔嘉維則，不過其則也。過其則，斯爲弱，不得謂之柔嘉矣。令儀令色，小心翼翼，言其表裏柔嘉也。古訓是式，威儀是力，言其學問進修也。天子是若，明命使賦，言其發而措之事業也。此章蓋備舉仲山甫之德。」王命仲山甫，式是百辟音壁，無韻，未詳。纘戎祖考，王躬是保。出納王命，王之喉舌。賦政于外，四方爰發叶方月反。賦也。式，法。戎，女也。王躬是保，所謂保其身體者也。然則仲山甫蓋以冢宰兼太保，而太保抑其世官也與？出，承而布之也。納，行而復之也。喉舌，所以出言也。發，發而應之也。東萊吕氏曰：「仲山甫之職，外則總領諸侯，内則輔養君德，入則典司政本，出則經營四方。此章蓋備舉仲山甫之職。」肅肅王命，仲山甫將之。邦國若否音鄙，仲山甫明叶謨郎反之。既明且哲，以保其身。夙夜匪解佳賣反，以事一人。賦也。肅肅，嚴也。將，奉行也。若，順也。順否，猶臧否也。明，謂明於理。哲，謂察於事。保身，蓋順理以守身，非趨利避害，而偷以全軀之謂也。解，怠也。一人，天子也。人亦有言，柔則茹忍與反之，剛則吐之。維仲山甫，柔亦不茹，剛亦不吐。不侮矜古頑反寡叶果五反，不畏彊禦。賦也。人亦有言，世俗之言也。茹，納也。不茹柔，故不侮矜寡；不吐剛，故不畏强禦。以此觀之，則仲山甫之柔嘉，非軟美之謂，而其保身，未嘗枉道以徇人，可知矣。人亦有言，德輶羊久反如毛，民鮮息淺反克舉之。我儀圖叶丁五反之，維仲山甫舉之，愛莫助叶牀五反之。衮職有闕，維仲山甫補之。賦也。輶，輕。儀，度。圖，謀也。衮職，王職也。天子龍衮。不敢斥言王闕，故曰衮職有闕也。言人皆言德甚輕而易舉，然人莫能舉也。我於是謀度其能舉之者，則惟仲山甫而已。是以心誠愛之，而恨其不能有以助之。蓋愛之者，秉彝好德之性也。而不能助者，能舉與否，在彼而已，固無待於人之助，而亦非人之所能助也。至於王職有闕失，亦惟仲山甫獨能補之。蓋惟大人然後能格君心之非，未有不能自舉其德，而能補君之闕者也。仲山甫出祖，四牡業業，征夫捷捷在接反，每懷靡及叶極業反。四牡彭彭叶鋪郎反，八鸞鏘鏘七羊反。王命仲山甫，城彼東方。賦也。祖，行祭也。業業，健貌。捷捷，疾貌。東方，齊也。傳曰：「古者諸侯之居逼隘，則王者遷其邑而定其居。蓋去薄姑而遷於臨菑也。」孔氏曰：「史記齊獻公元年，『徙薄姑都，治臨菑』。計獻公當夷王之時，與此傳不合。」豈徙於夷王之時，至是而始備其城郭之守歟？四牡騤騤求龜反，八鸞喈喈音皆，叶居奚反。仲山甫徂齊，式遄其歸。吉甫作誦，穆如清風叶孚愔反。仲山甫永懷，以慰其心。賦也。式遄其歸，不欲其久於外也。穆，深長也。清風，清微之風，化養萬物者也。以其遠行而有所懷思，故以此詩慰其心焉。曾氏曰：「賦政于外，雖仲山甫之職，然保王躬、補王闕，尤其所急。城彼東方，其心永懷，蓋有所不安者。尹吉甫深知之，作誦而告以遄歸，所以安其心也。」
「者」，原作「也」，據元本、元十卷本、明正統本、明嘉靖本改。
「王」，原作「主」，據宋刊明印本、元本、元十卷本、明正統本、明嘉靖本改。
奕奕梁山，維禹甸之。有倬其道下與考叶，韓侯受命。王親命之，纘戎祖考上與道叶。無廢朕命，夙夜匪解音懈，叶訖力反。虔共爾位，朕命不易。榦古旦反不庭方，以佐戎辟音壁。賦也。奕奕，大也。梁山，韓之鎮也，今在同州韓城縣。甸，治也。倬，明貌。韓，國名，侯爵，武王之後也。受命，蓋即位除喪，以士服入見天子而聽命也。纘，繼。戎，汝也。言王錫命之，使繼世而爲諸侯也。虔，敬。易，改。榦，正也。不庭方，不來庭之國也。辟，君也。此又戒之以修其職業之詞也。韓侯初立來朝，始受王命而歸，詩人作此以送之。序亦以爲尹吉甫作，今未有據。下篇云召穆公、凡伯者放此。四牡奕奕，孔脩且張。韓侯入覲，以其介圭，入覲于王。王錫韓侯，淑旂綏章，簟茀錯衡叶户郎反，玄衮赤舄，鉤膺鏤音漏鍚音羊，鞹苦郭反鞃苦弘反淺幭莫歷反，鞗音條革金厄叶於栗反。賦也。脩，長。張，大也。介圭，封圭，執之爲贄，以合瑞于王也。淑，善也。交龍曰旂。綏章，染鳥羽或旄牛尾爲之，注於旂竿之首，爲表章者也。鏤，刻金也。馬眉上飾曰鍚，今當盧也。鞹，去毛之革也。鞃，式中也。謂兩較之閒横木可憑者，以鞹持之，使牢固也。淺，虎皮也。幭，覆式也，字一作「幦」，又作「幎」，以有毛之皮覆式上也。鞗革，轡首也。金厄，以金爲環，纏搤轡首也。韓侯出祖，出宿于屠。顯父音甫餞之，清酒百壺。其殽維何？炰白交反鼈鮮魚。其䔩音速維何？維筍恤尹反及蒲。其贈維何？乘繩證反馬路車。籩豆有且子余反，侯氏燕胥。賦也。既覲而反國，必祖者，尊其所往，去則如始行焉。屠，地名。或曰：即杜也。顯父，周之卿士也。䔩，菜殽也。筍，竹萌也。蒲，蒲蒻也。且，多貌。侯氏，覲禮諸侯來朝者之稱。胥，相也，或曰語辭。韓侯取七住反妻，汾符云反王之甥，蹶俱衛反父音甫之子叶奨履反。韓侯迎魚覲反止，于蹶之里。百兩音亮，又如字彭彭叶鋪郎反，八鸞鏘鏘，不顯其光。諸娣大計反從之，祁祁巨移反如雲。韓侯顧之，爛其盈門叶眉貧反。賦也。此言韓侯既覲而還，遂以親迎也。汾王，厲王也。厲王流于彘，在汾水之上，故時人以目王焉，猶言莒郊公、黎比公也。蹶父，周之卿士，姞姓也。諸娣，諸侯一娶九女，二國媵之，皆有娣姪也。祁祁，徐靚也。如雲，衆多也。蹶父孔武，靡國不到。爲于僞反韓姞其一反相息亮反攸，莫如韓樂音洛，叶力告反。孔樂韓土，川澤訏訏況甫反，魴鱮甫甫，麀鹿噳噳愚甫反，有熊有羆，有貓苗、茅二音有虎。慶既令居叶斤御、斤於二反，韓姞燕譽叶羊茹、羊諸二反。賦也。韓姞，蹶父之子，韓侯妻也。相攸，擇可嫁之所也。訏訏、甫甫，大也。噳噳，衆也。貓，似虎而淺毛。慶，喜。令，善也。喜其有此善居也。燕，安。譽，樂也。溥彼韓城，燕因肩反師所完。以先祖受命，因時百蠻。王錫韓侯，其追其貃母伯反，奄受北國，因以其伯。實墉實壑，實畒實籍。獻其貔音毗皮，赤豹黄羆。賦也。溥，大也。燕，召公之國也。師，衆也。追、貃，夷狄之國也。墉，城。壑，池。籍，税也。貔，猛獸名。韓初封時，召公爲司空，王命以其衆爲築此城，如召伯營謝，山甫城齊，春秋諸侯城邢、城楚丘之類也。王以韓侯之先，因是百蠻而長之，故錫之追、貃，使爲之伯，以修其城池，治其田畒，正其税法，而貢其所有於王也。
「壁」，元本、元十卷本、明正統本、明嘉靖本作「璧」。
「媵」，原作「勝」，據元本、元十卷本、明正統本、明嘉靖本改。
江漢浮浮，武夫滔滔叶他侯反。匪安匪遊，淮夷來求。既出我車，既設我旟。匪安匪舒，淮夷來鋪。賦也。浮浮，水盛貌。滔滔，順流貌。淮夷，夷之在淮上者也。鋪，陳也，陳師以伐之也。宣王命召穆公平淮南之夷，詩人美之。此章總序其事，言行者皆莫敢安徐，而曰：吾之來也，惟淮夷是求是伐耳。江漢湯湯書羊反，武夫洸洸音光。經營四方，告成于王。四方既平，王國庶定叶唐丁反。時靡有争叶甾陘反，王心載寧。賦也。洸洸，武貌。庶，幸也。此章言既伐而成功也。江漢之滸音虎，王命召虎，式辟音闢四方，徹我疆土。匪疚匪棘，王國來極。于疆于理至于南海叶虎委反。賦也。虎，召穆公名也。辟，與闢同。徹，井其田也。疚，病。棘，急也。極，中之表也，居中而爲四方所取正也。言江漢既平，王又命召公闢四方之侵地，而治其疆界。非以病之，非以急之也，但使其來取正於王國而已。於是遂疆理之，盡南海而止也。王命召虎，來旬來宣。文武受命，召公維翰叶胡千反。無曰予小子叶奨履反，召公是似叶養里反。肇敏戎公，用錫爾祉。賦也。旬，徧。宣，布也。自江漢之滸言之，故曰來。召公，召康公奭也。翰，榦也。予小子，王自稱也。肇，開。戎，女。公，功也。又言王命召虎來此江漢之滸，徧治其事，以布王命，而曰：昔文武受命，惟召公爲楨榦。今女無曰以予小子之故也，但自爲嗣女召公之事耳。能開敏女功，則我當錫女以祉福，如下章所云也。釐力之反爾圭瓚才旱反，秬音巨鬯初亮反一卣音酉，無韻，未詳。告于文人，錫山土田叶地因反。于周受命叶滿并反，下同，自召祖命。虎拜稽首，天子萬年叶禰因反。賦也。釐，賜。卣，尊也。文人，先祖之有文德者，謂文王也。周，岐周也。召祖，穆公之祖康公也。此叙王賜召公策命之詞。言錫爾圭瓚秬鬯者，使之以祀其先祖。又告于文人，而錫之山川土田，以廣其封邑。蓋古者爵人，必於祖廟，示不敢專也。又使往受命於岐周，從其祖康公受命於文王之所，以寵異之。而召公拜稽首，以受王命之策書也。人臣受恩，無可以報謝者，但言使君壽考而已。虎拜稽首，對揚王休叶虚久反，作召公考叶去久反，天子萬壽叶殖酉反。明明天子叶奨履反，令聞音問不已。矢其文德，洽此四國叶越逼反。賦也。對，答。揚，稱。休，美。考，成。矢，陳也。言穆公既受賜，遂答稱天子之美命，作康公之廟器，而勒王策命之詞，以考其成，且祝天子以萬壽也。古器物銘云：「𨚕拜稽首，敢對揚天子休命，用作朕皇考龔伯尊敦。𨚕其眉壽，萬年無疆。」語正相類。但彼自祝其壽，而此祝君壽耳。既又美其君之令聞，而進之以不已，勸其君以文德，而不欲其極意於武功。古人愛君之心，於此可見矣。
「疆」，原作「理」，據元本、元十卷本、明正統本、明嘉靖本改。
「表」，原作「衣」，據元本、元十卷本、明正統本、明嘉靖本改。
赫赫明明，王命卿士叶音所，南仲大音泰，下同祖，大師皇父音甫。整我六師，以脩我戎叶音汝。既敬既戒叶訖力反，惠此南國叶越偪反。賦也。卿士，即皇父之官也。南仲，見出車篇。大祖，始祖也。大師，皇父之兼官也。我，爲宣王之自我也。戎，兵器也。宣王自將以伐淮北之夷，而命卿士之謂南仲爲大祖，兼大師而字皇父者，整治其從行之六軍，修其戎事，以除淮夷之亂，而惠此南方之國。詩人作此以美之。必言南仲大祖者，稱其世功以美大之。王謂尹氏，命程伯休父：「左右陳行户郎反，戒我師旅。率彼淮浦，省此徐土。不留不處，三事就緒象吕反。」賦也。尹氏，吉甫也。蓋爲内史，掌策命卿大夫也。程伯休父，周大夫。三事，未詳。或曰：三農之事也。言王詔尹氏，策命程伯休父爲司馬，使之左右陳其行列，循淮浦而省徐州之土。蓋伐淮北徐州之夷也。上章既命皇父，而此章又命程伯休父者，蓋王親命大師，以三公治其軍事，而使内史命司馬以六卿副之耳。赫赫業業叶宜却反，有嚴天子。王舒保作，匪紹匪遊，徐方繹騷叶蘇侯反。震驚徐方，如雷如霆，徐方震驚。賦也。赫赫，顯也。業業，大也。嚴，威也。天子自將，其威可畏也。王舒保作，未詳其義。或曰：舒，徐。保，安。作，行也。言王師舒徐而安行也。紹，糾緊也。遊，遨遊也。繹，連絡也。騷，擾動也。夷厲以來，周室衰弱，至是而天子自將，以征不庭。其師始出，不疾不遲，而徐方之人皆已震動，如雷霆作於其上，不遑安矣。王奮厥武，如震如怒叶暖五反。進厥虎臣，闞呼檻反如虓火交反虎。鋪普吴反敦淮濆符云反，仍執醜虜。截彼淮浦，王師之所。賦也。進，鼓而進之也。闞，奮怒之貌。虓，虎之自怒也。鋪，布也，布其師旅也。敦，厚也，厚集其陳也。仍，就也。老子曰：「攘臂而仍之。」截，截然不可犯之貌。王旅嘽嘽吐丹反，如飛如翰，如江如漢，如山之苞叶補鉤反，如川之流。緜緜翼翼，不測不克，濯征徐國叶越逼反。賦也。嘽嘽，衆盛貌。翰，羽。苞，本也。如飛如翰，疾也。如江如漢，衆也。如山，不可動也。如川，不可禦也。緜緜，不可絶也。翼翼，不可亂也。不測，不可知也。不克，不可勝也。濯，大也。王猶允塞，徐方既來叶六直反。徐方既同，天子之功。四方既平，徐方來庭。徐方不回，王曰還歸叶古回反。賦也。猶，道。允，信。塞，實。庭，朝。回，違也。還歸，班師而歸也。前篇召公帥師以出，歸告成功，故備載其褒賞之詞。此篇王實親行，故於卒章反復其辭，以歸功於天子。言王道甚大，而遠方懷之，非獨兵威然也。序所謂「因以爲戒」者是也。常武六章，章八句。
瞻卬昊天，則不我惠。孔填舊説古「塵」字不寧，降此大厲。邦靡有定，士民其瘵側界反，叶側例反。蟊音牟賊蟊疾，靡有夷届音戒，叶居氣反。罪罟不收，靡有夷瘳敕留反。賦也。填，久。厲，亂。瘵，病也。蟊賊，害苗之蟲也。疾，害。夷，平。届，極。罟，網也。此刺幽王嬖褒姒、任奄人以致亂之詩。首言昊天不惠而降亂，無所歸咎之詞也。蘇氏曰：「國有所定，則民受其福；無所定，則受其病。於是有小人爲之蟊賊，刑罪爲之罔罟。凡此皆民之所以病也。」人有土田，女音汝反有酉、由二音之。人有民人，女覆奪徒活反之。此宜無罪，女反收殖酉、殖由二反之。彼宜有罪，女覆説音脱之。賦也。反，覆。收，拘。説，赦也。哲夫成城，哲婦傾城。懿厥哲婦，爲梟古堯反爲鴟處之反。婦有長舌，維厲之階叶居奚反。亂匪降自天叶鐵因反，生自婦人。匪教匪誨叶呼位反，時維婦寺。賦也。哲，知也。城，猶國也。哲婦，蓋指褒姒也。傾，覆。懿，美也。梟、鴟，惡聲之鳥也。長舌，能多言者也。階，梯也。寺，奄人也。言男子正位乎外，爲國家之主，故有知則能立國。婦人以無非無儀爲善，無所事哲，哲則適以覆國而已。故此懿美之哲婦，而反爲梟鴟，蓋以其多言而能爲禍亂之梯也。若是，則亂豈真自天降，如首章之説哉？特由此婦人而已。蓋其言雖多，而非有教誨之益者，是惟婦人與奄人耳，豈可近哉！上文但言婦人之禍，末句兼以奄人爲言，蓋二者常相倚而爲姦，不可不併以爲戒也。歐陽公常言，宦者之禍，甚於女寵。其言尤爲深切。有國家者，可不戒哉！鞫人忮之豉反忒，譖子念反始竟背音佩，叶必墨反。豈曰不極，伊胡爲慝？如賈音古三倍，君子是識。婦無公事，休其蠶織。賦也。鞫，窮。忮，害。忒，變也。譖，不信也。竟，終。背，反。極，已。慝，惡也。賈，居貨者也。三倍，獲利之多也。公事，朝廷之事。蠶織，婦人之業。言婦寺能以其知辨窮人之言，其心忮害而變詐無常。既以譖妄唱始於前，而終或不驗於後，則亦不復自謂其言之放恣無所極已，而反曰：是何足爲慝乎？夫商賈之利，非君子之所宜識，如朝廷之事，非婦人之所宜與也。今賈三倍，而君子識其所以然。婦人無朝廷之事，而舍其蠶織以圖之，則豈不爲慝哉？天何以刺叶音砌？何神不富叶方未反？舍音捨爾介狄，維予胥忌。不弔不祥，威儀不類。人之云亡，邦國殄瘁。賦也。刺，責。介，大。胥，相。弔，閔也。言天何用責王，神何用不富王哉？凡以王信用婦人之故也。是必將有夷狄之大患。今王舍之不忌，而反以我之正言不諱爲忌，何哉？夫天之降不祥，庶幾王懼而自修。今王遇災而不恤，又不謹其威儀，又無善人以輔之，則國之殄瘁宜矣。或曰：介狄，即指婦寺，猶所謂女戎者也。天之降罔，維其優矣。人之云亡，心之憂矣。天之降罔，維其幾矣。人之云亡，心之悲矣。賦也。罔，罟。優，多。幾，近也。蓋承上章之意而重言之，以警王也。觱音必沸音弗檻胡覽反泉，維其深矣。心之憂矣，寧自今矣。不自我先，不自我後叶下五反。藐藐昊天，無不克鞏叶音古。無忝皇祖，式救爾後同上。興也。觱沸，泉涌貌。檻泉，泉上出者。藐藐，高遠貌。鞏，固也。言泉之瀵涌上出，其源深矣。我心之憂，亦非適今日然也。然而禍亂之極，適當此時，蓋已無可爲者。惟天高遠，雖若無意於物，然其功用神明不測，雖危亂之極，亦無不能鞏固之者。幽王苟能改過自修，而不忝其祖，則天意可回，來者猶必可救，而子孫亦蒙其福矣。
「上」，元本、元十卷本、明正統本、明嘉靖本作「正」。爾雅釋水：「檻泉正出。正出，涌出也。」
「修」，元本、元十卷本、明正統本、明嘉靖本作「新」。
旻天疾威，天篤降喪息浪反，叶桑郎反。瘨都田反我饑饉，民卒流亡。我居圉魚吕反卒荒。賦也。篤，厚。瘨，病。卒，盡也。居，國中也。圉，邊垂也。此刺幽王任用小人，以致饑饉侵削之詩也。天降罪罟，蟊賊内訌户工反。昏椓丁角反靡共音恭。潰潰回遹，實靖夷我邦叶卜功反。賦也。訌，潰也。昏椓，昏亂椓喪之人也。共，與「恭」同，一説與「供」通，謂供其職也。潰潰，亂也。回遹，邪僻也。靖，治。夷，平也。言此蟊賊昏椓者，皆潰亂邪僻之人，而王乃使之治平我邦，所以致亂也。臯臯訿訿音紫，曾不知其玷丁險反。兢兢業業，孔填已見上篇不寧，我位孔貶。賦也。臯臯，頑慢之意。訿訿，務爲謗毁也。玷，缺也。填，久也。言小人在位，所爲如此，而王不知其缺。至於戒敬恐懼，甚病而不寧者，其位乃更見貶黜。其顛倒錯亂之甚如此。如彼歲旱，草不潰集注作「遂」茂，如彼棲音西苴七如反。我相息亮反此邦，無不潰止叶韻未詳。賦也。潰，遂也。棲苴，水中浮草棲於木上者，言枯槁無潤澤也。相，視。潰，亂也。維昔之富，不如時。維今之疚，不如兹。彼疏斯粺薄賣反，胡不自替？職兄音怳，下同斯引叶韻未詳。賦也。時，是。疚，病也。疏，糲也。粺，則精矣。替，廢也。兄、怳同。引，長也。言昔之富，未嘗若是之疚也；而今之疚，又未有若此之甚也。彼小人之與君子，如疏與粺，其分審矣。而曷不自替以避君子乎？而使我心專爲此故，至於愴怳引長，而不能自已也。池之竭矣，不云自頻。泉之竭矣，不云自中叶諸仍反。溥斯害矣，職兄斯弘，不烖我躬叶姑弘反？賦也。頻，崖。溥，廣。弘，大也。池，水之鍾也。泉，水之發也。故池之竭，由外之不入；泉之竭，由内之不出。言禍亂有所從起，而今不云然也。此其爲害，亦已廣矣。是使我心專爲此故，至於愴怳日益弘大，而憂之曰：是豈不烖及我躬也乎？昔先王受命，有如召公，日辟音闢國百里。今也日蹙子六反國百里。於音烏乎音呼哀哉！維今之人，不尚有舊叶巨已反？賦也。先王，文武也。召公，康公也。辟，開。蹙，促也。文王之世，周公治内，召公治外，故周人之詩謂之周南，諸侯之詩謂之召南。所謂「日闢國百里」云者，言文王之化，自北而南，至於江漢之閒，服從之國日以益衆。及虞、芮質成，而其旁諸侯聞之，相帥歸周者四十餘國焉。今，謂幽王之時。促國，蓋犬戎内侵，諸侯外畔也。又歎息哀痛而言，今世雖亂，豈不猶有舊德可用之人哉？言有之而不用耳。
召旻七章，四章章五句，三章章七句。因其首章稱「旻天」，卒章稱「召公」，故謂之召旻，以别小旻也。
「通」，元本、元十卷本、明正統本、明嘉靖本作「同」。
頌四頌者，宗廟之樂歌，大序所謂「美盛德之形容，以其成功告於神明者也」。蓋「頌」與「容」，古字通用，故序以此言之。周頌三十一篇，多周公所定，而亦或有康王以後之詩。魯頌四篇，商頌五篇，因亦以類附焉。凡五卷。
「四」，原作「曰」，據元本、元十卷本、明正統本、明嘉靖本改。
於音烏穆清廟，肅雝顯相息亮反。濟濟子禮反多士，秉文之德。對越在天，駿奔走在廟。不顯不承，無射音亦，與斁同於人斯周頌多不叶韻，未詳其説。賦也。於，歎辭。穆，深遠也。清，清静也。肅，敬。雝，和。顯，明。相，助也，謂助祭之公卿諸侯也。濟濟，衆也。多士，與祭執事之人也。越，於也。駿，大而疾也。承，尊奉也。斯，語辭。此周公既成洛邑而朝諸侯，因率之以祀文王之樂歌。言於穆哉，此清静之廟。其助祭之公侯，皆敬且和。而其執事之人，又無不執行文王之德。既對越其在天之神，而又駿奔走其在廟之主。如此則是文王之德豈不顯乎？豈不承乎？信乎其無有厭斁於人也。
清廟一章，八句。書稱：「王在新邑，烝，祭歲，文王騂牛一，武王騂牛一。」實周公攝政之七年，而此其升歌之辭也。書大傳曰：周公升歌清廟，「苟在廟中嘗見文王者，愀然如復見文王焉」。樂記曰：「清廟之瑟，朱絃而疏越，壹倡而三嘆，有遺音者矣。」鄭氏曰：「朱絃，練朱絃，練則聲濁。越，瑟底孔也，疏之使聲遲也。唱，發歌句也。三歎，三人從歎之耳。」漢因秦樂，乾豆上，奏登歌，獨上歌，不以筦絃亂人聲，欲在位者徧聞之，猶古清廟之歌也。
維天之命，於音烏穆不已。於同上乎音呼不顯，文王之德之純。賦也。天命，即天道也。不已，言無窮也。純，不雜也。此亦祭文王之詩。言天道無窮，而文王之德純一不雜，與天無閒，以贊文王之德之盛也。子思子曰：「『維天之命，於穆不已』，蓋曰天之所以爲天也。『於乎不顯，文王之德之純』，蓋曰文王之所以爲文也，純亦不已。」程子曰：「天道不已，文王純於天道亦不已。純則無二無雜，不已則無閒斷先後。」假春秋傳作「何」以溢春秋傳作「恤」我，我其收之。駿惠我文王，曾孫篤之。「何」之爲「假」，聲之轉也。「恤」之爲「溢」，字之訛也。收，受。駿，大。惠，順也。曾孫，後王也。篤，厚也。言文王之神將何以恤我乎？有則我當受之，以大順文王之道，後王又當篤厚之而不忘也。
維清緝熙，文王之典。肇禋音因，迄許乞反用有成，維周之禎。賦也。清，清明也。緝，續。熙，明。肇，始。禋，祀。迄，至也。此亦祭文王之詩。言所當清明而緝熙者，文王之典也。故自始祀至今有成，實惟周之禎祥也。然此詩疑有闕文焉。
烈文辟音壁，下同公，錫兹祉福。惠我無疆，子孫保之。賦也。烈，光也。辟公，諸侯也。此祭於宗廟，而獻助祭諸侯之樂歌。言諸侯助祭，使我獲福，則是諸侯錫此祉福，而惠我以無疆，使我子孫保之也。無封靡于爾邦，維王其崇之。念兹戎功，繼序其皇之。封靡之義未詳。或曰：「封，專利以自封殖也。靡，汰侈也。」崇，尊尚也。戎，大。皇，大也。言汝能無封靡于爾邦，則王當尊汝。又念汝有此助祭錫福之大功，則使汝之子孫繼序而益大之也。無競維人，四方其訓之。不顯維德，百辟其刑之。於音烏乎音呼前王不忘！又言莫强於人，莫顯於德。先王之德所以人不能忘者，用此道也。此戒飭而勸勉之也。中庸引「不顯惟德，百辟其刑之」，而曰：「故君子篤恭而天下平。」大學引「於乎前王不忘」，而曰：「君子賢其賢而親其親，小人樂其樂而利其利。此以没世不忘也。」
天作高山，大音泰王荒之。彼作矣，文王康之。彼徂矣岐沈括曰：「後漢書西南夷傳作『彼岨者岐』。」今按，彼書「岨」但作「徂」，而引韓詩薛君章句，亦但訓爲「往」。獨「矣」字正作「者」，如沈氏説。然其注末復云岐雖阻僻，則似又有「岨」意。韓子亦云「彼岐有岨」，疑或别有所據。故今從之，而定讀「岐」字絶句，有夷之行叶户郎反，子孫保之。賦也。高山，謂岐山也。荒，治。康，安也。岨，險僻之意也。夷，平。行，路也。此祭大王之詩。言天作岐山，而大王始治之。大王既作，而文王又安之。於是彼險僻之岐山，人歸者衆，而有平易之道路，子孫當世世保守而不失也。
「七」，原作「八」。按此詩止七句。據毛詩正義、明正統本、明嘉靖本改。
昊天有成命，二后受之。成王不敢康，夙夜基命宥密。於音烏緝熙，單厥心，肆其靖之。賦也。二后，文武也。成王，名誦，武王之子也。基，積累于下，以承藉乎上者也。宥，宏深也。密，静密也。於，歎詞。靖，安也。此詩多道成王之德，疑祀成王之詩也。言天祚周以天下，既有定命，而文武受之矣。成王繼之，又能不敢康寧，而其夙夜積德以承藉天命者，又宏深而静密。是能繼續光明文武之業，而盡其心。故今能安静天下，而保其所受之命也。國語叔向引此詩而言曰：「是道成王之德也。成王能明文昭，定武烈者也。」以此證之，則其爲祀成王之詩無疑矣。
我將我享，維羊維牛，維天其右叶音由之。賦也。將，奉。享，獻。右，尊也。神坐東向，在饌之右。所以尊之也。此宗祀文王於明堂，以配上帝之樂歌。言奉其牛羊以享上帝，而曰：天庶其降，而在此牛羊之右乎？蓋不敢必也。儀式刑文王之典，日靖四方。伊嘏古雅反文王，既右享叶虚良反之。儀、式、刑，皆法也。嘏，錫福也。言我儀式刑文王之典，以靖天下，則此能錫福之文王，既降而在此之右，以享我祭。若有以見其必然矣。我其夙夜，畏天之威，于時保之。又言天與文王既皆右享我矣，則我其敢不夙夜畏天之威，以保天與文王所以降鑒之意乎？
我將一章，十句。程子曰：「萬物本乎天，人本乎祖。故冬至祭天，而以祖配之，以冬至氣之始也。萬物成形於帝，而人成形於父。故季秋享帝，而以父配之，以季秋成物之時也。」陳氏曰：「古者祭天於圜丘，掃地而行事。器用陶匏，牲用犢，其禮極簡。聖人之意，以爲未足以盡其意之委曲，故於季秋之月，有大享之禮焉。天，即帝也。郊而曰天，所以尊之也。故以后稷配焉，后稷遠矣。配稷於郊，亦以尊稷也。明堂而曰帝，所以親之也。以文王配焉，文王親也。配文王於明堂，亦以親文王也。尊尊而親親，周道備矣。然則郊者古禮，而明堂者周制也，周公以義起之也。」東萊吕氏曰：「於天維庶其饗之，不敢加一辭焉。於文王則言儀式其典，日靖四方。天不待贊，法文王，所以法天也。卒章惟言『畏天之威』，而不及文王者，統於尊也。畏天，所以畏文王也。天與文王一也。」
時邁其邦，昊天其子之？賦也。邁，行也。邦，諸侯之國也。周制，十有二年，王巡守殷國，柴望祭告，諸侯畢朝。此巡守而朝會祭告之樂歌也。言我之以時巡行諸侯也，天其子我乎哉？蓋不敢必也。實右序有周，薄言震之，莫不震疊。懷柔百神，及河喬嶽允王維后！右，尊。序，次。震，動。疊，懼。懷，來。柔，安。允，信也。既而曰：天實右序有周矣，是以使我薄言震之，而四方諸侯莫不震懼。又能懷柔百神，以至于河之深廣，嶽之崇高，而莫不感格。則是信乎周王之爲天下君矣！明昭有周，式序在位。載戢側立反干戈，載櫜古刀反弓矢。我求懿德，肆于時夏户雅反。允王保之！戢，聚。櫜，韜。肆，陳也。夏，中國也。又言明昭乎我周也，既以慶讓黜陟之典，式序在位之諸侯；又收斂其干戈弓矢，而益求懿美之德，以布陳于中國，則信乎王之能保天命也！或曰：此詩即所謂肆夏，以其有「肆于時夏」之語而命之也。
時邁一章，十五句。春秋傳曰：昔「武王克商，作頌曰：『載戢干戈。』」而外傳又以爲「周文公之頌」。則此詩乃武王之世，周公所作也。外傳又曰：「金奏肆夏繁、遏、渠，天子以饗元侯也。」韋昭注云「肆夏一名樊，韶夏一名遏，納夏一名渠」，即周禮九夏之三也。吕叔玉云：「肆夏，時邁也。繁遏，執競也。渠，思文也。」
「繁」，國語魯語下、明正統本、明嘉靖本作「樊」。
執競武王，無競維烈。不顯成康，上帝是皇。賦也。此祭武王、成王、康王之詩。競，强也。言武王持其自强不息之心，故其功烈之盛，天下莫得而競，豈不顯哉！成王、康王之德，亦上帝之所君也。自彼成康，奄有四方，斤斤紀覲反其明叶謨郎反。斤斤，明之察也。言成康之德，明著如此也。鍾鼓喤喤華彭反，叶胡光反，磬筦音管將將七羊反，降福穰穰如羊反。喤喤，和也。將將，集也。穰穰，多也。言今作樂以祭，而受福也。降福簡簡，威儀反反。既醉既飽，福禄來反。簡簡，大也。反反，謹重也。反，覆也。言受福之多，而愈益謹重。是以既醉既飽，而福禄之來，反覆而不厭也。
思文后稷，克配彼天。立我烝民，莫匪爾極。貽我來牟，帝命率育叶曰逼反。無此疆爾界叶訖力反，陳常于時夏。賦也。思，語辭。文，言有文德也。立、粒通。極，至也，德之至也。貽，遺也。來，小麥。牟，大麥也。率，徧。育，養也。言后稷之德，真可配天。蓋使我烝民得以粒食者，莫非其德之至也。且其貽我民以來牟之種，乃上帝之命，以此徧養下民者。是以無有遠近彼此之殊，而得以陳其君臣父子之常道於中國也。或曰：此詩即所謂納夏者，亦以其有「時夏」之語而命之也。
嗟嗟臣工，敬爾在公。王釐力之反爾成，來咨來茹如預反。賦也。嗟嗟，重歎以深敕之也。臣工，羣臣百官也。公，公家也。釐，賜也。成，成法也。茹，度也。此戒農官之詩。先言王有成法以賜女，女當來咨度也。嗟嗟保介，維莫音慕之春，亦又何求？如何新畬音余？於音烏皇來牟，將受厥明。明昭上帝，迄用康年。命我衆人，庤持恥反乃錢子淺反鎛音博，奄觀銍珍栗反艾音刈。保介，見月令、吕覽，其説不同，然皆爲籍田而言，蓋農官之副也。莫春，斗柄建辰，夏正之三月也。畬，三歲田也。於皇，歎美之辭。來牟，麥也。明，上帝之明賜也。言麥將熟也。迄，至也。康年，猶豐年也。衆人，甸徒也。庤，具也。錢，銚。鎛，鉏。皆田器也。銍，穫禾短鐮也。艾，穫也。此乃言所戒之事。言三月則當治其新畬矣。今如何哉？然麥亦將熟，則可以受上帝之明賜。而此明昭之上帝，又將賜我新畬以豐年也。於是命甸徒具農器，以治其新畬，而又將忽見其收成也。
「三」，原作「二」，據明正統本、明嘉靖本改。按本書小雅采芑朱傳曰：「田一歲曰菑，二歲曰新田，三歲曰畬。」
「亦」，元本、元十卷本、明正統本、明嘉靖本作「已」。
噫嘻成王，既昭假音格爾。率時農夫，播厥百穀。駿音峻發爾私，終三十里。亦服爾耕，十千維耦叶音擬。賦也。噫嘻，亦歎詞也。昭，明。假，格也。爾，田官也。時，是。駿，大。發，耕也。私，私田也。三十里，萬夫之地，四旁有川，内方三十三里有奇。言三十里，舉成數也。耦，二人並耕也。此連上篇，亦戒農官之詞。昭假爾，猶言格汝衆庶。蓋成王始置田官，而嘗戒命之也。爾當率是農夫，播其百穀，使之大發其私田，皆服其耕事，萬人爲耦而並耕也。蓋耕本以二人爲耦，今合一川之衆爲言，故云萬人畢出，並力齊心，如合一耦也。此必鄉遂之官，司稼之屬，其職以萬夫爲界者。溝洫用貢法，無公田，故皆謂之私。蘇氏曰：「民曰：『雨我公田，遂及我私。』而君曰：『駿發爾私，終三十里。』其上下之閒，交相忠愛如此。」
振鷺于飛，于彼西雝。我客戾止，亦有斯容。賦也。振，羣飛貌。鷺，白鳥。雝，澤也。客，謂二王之後。夏之後杞，商之後宋，於周爲客，天子有事膰焉，有喪拜焉者也。此二王之後來助祭之詩。言鷺飛于西雝之水，而我客來助祭者，其容貌修整，亦如鷺之潔白也。或曰：興也。在彼無惡烏路反，在此無斁叶丁故反。庶幾夙夜叶羊茹反，以永終譽。彼，其國也。在國無惡之者，在此無厭之者，如是則庶幾其能夙夜以永終此譽矣。陳氏曰：「在彼不以我革其命，而有惡於我，知天命無常，惟德是與，其心服也。在我不以彼墜其命，而有厭於彼，崇德象賢，統承先王，忠厚之至也。」
「」，原闕，據元本、元十卷本、明正統本、明嘉靖本補。
有瞽有瞽，在周之庭。賦也。瞽，樂官無目者也。序以此爲「始作樂而合乎祖」之詩。兩句總序其事也。設業設虡音巨，崇牙樹羽。應田縣鼓，鞉音桃磬柷尺叔反圉魚女反。既備乃奏叶音祖，簫管備舉以上叶瞽字。業、虡、崇牙，見靈臺篇。樹羽，置五采之羽於崇牙之上也。應，小鞞。田，大鼓也。鄭氏曰：「『田』當作『朄』，小鼓也。」縣鼓，周制也。夏后氏足鼓，殷楹鼓，周縣鼓。鞉，如鼓而小，有柄，兩耳，持其柄摇之，則傍耳還自擊。磬，石磬也。柷，狀如漆桶，以木爲之，中有椎連底，挏之令左右擊，以起樂者也。圉，亦作敔，狀如伏虎，背上有二十七鉏鋙刻，以木長尺櫟之，以止樂者也。簫，編小竹管爲之。管，如篴，併兩而吹之者也。喤喤音横厥聲，肅雝和鳴，先祖是聽。我客戾止，永觀厥成以上叶庭字。我客，二王後也。觀，視也。成，樂闋也，如「簫韶九成」之「成」。獨言二王後者，猶曰「虞賓在位」，「我有嘉客」，蓋尤以是爲盛耳。
猗於宜反與音余漆沮七余反，潛有多魚。有鱣張連反有鮪叶于軌反，鰷音條鱨音常鰋音偃鯉。以享以祀叶逸織反，以介景福叶筆力反。賦也。猗與，歎辭。潛，槮也。蓋積柴養魚，使得藏隱避寒，因以薄圍取之也。或曰：藏之深也。鰷，白鰷也。月令：季冬，「命漁師始漁，天子親往，乃嘗魚，先薦寢廟」。季春，「薦鮪于寢廟」。此其樂歌也。
「藏隱」，元本、元十卷本、明正統本、明嘉靖本作「隱藏」。
有來雝雝與公叶，篇内同，至止肅肅。相息亮反維辟音壁公，天子穆穆。賦也。雝雝，和也。肅肅，敬也。相，助祭也。辟公，諸侯也。穆穆，天子之容也。此武王祭文王之詩。言諸侯之來，皆和且敬，以助我之祭事，而天子有穆穆之容也。於音烏薦廣牡，相同上予肆祀叶養里反。假古雅反哉皇考叶音口，綏予孝子叶奨履反。於，歎辭也。廣牡，大牲也。肆，陳。假，大也。皇考，文王也。綏，安也。孝子，武王自稱也。言此和敬之諸侯，薦大牲以助我之祭事。而大哉之文王，庶其享之，以安我孝子之心也。宣哲維人，文武維后。燕及皇天叶鐵因反，克昌厥後。宣，通。哲，知。燕，安也。此美文王之德。宣哲則盡人之道，文武則備君之德。故能安人以及于天，而克昌其後嗣也。蘇氏曰：「周人以諱事神，文王名昌，而此詩曰『克昌厥後』，何也？曰：周之所謂諱，不以其名號之耳，不遂廢其文也。諱其名而廢其文者，周禮之末失也。」綏我眉壽叶殖酉反，介以繁祉。既右音又烈考叶音口，亦右文母叶滿彼反。右，尊也，周禮所謂「享右祭祀」是也。烈考，猶皇考也。文母，大姒也。言文王昌厥後，而安之以眉壽，助之以多福，使我得以右于烈考文母也。
雝一章，十六句。周禮樂師：「及徹，帥學士而歌徹。」説者以爲即此詩。論語亦曰「以雍徹」。然則此蓋徹祭所歌，而亦名爲徹也。
「樂師」，原作「大師」，據周禮、明正統本、明嘉靖本改。
載見賢遍反，下同辟音壁王，曰求厥章。龍旂陽陽，和鈴央央於良反。鞗音條革有鶬七羊反，休有烈光。賦也。載，則也，發語辭也。章，法度也。交龍曰旂。陽，明也。軾前曰和，旂上曰鈴。央央、有鶬，皆聲和也。休，美也。此諸侯助祭于武王廟之詩。先言其來朝，稟受法度，其車服之盛如此。率見昭考，以孝以享叶虚良反。昭考，武王也。廟制，太祖居中，左昭右穆。周廟文王當穆，武王當昭，故書稱「穆考文王」，而此詩及訪落皆謂武王爲「昭考」。此乃言王率諸侯，以祭武王廟也。以介眉壽，永言保之，思皇多祜後五反。烈文辟公，綏以多福，俾緝熙于純嘏叶音古。思，語辭。皇，大也，美也。又言孝享以介眉壽，而受多福。是皆諸侯助祭有以致之，使我得繼而明之，以至于純嘏也。蓋歸德于諸侯之辭，猶烈文之意也。
有客有客，亦白其馬叶滿補反。有萋有且七序反，敦都回反琢其旅。賦也。客，微子也。周既滅商，封微子於宋，以祀其先王，而以客禮待之，不敢臣也。亦，語辭也。殷尚白，修其禮物，仍殷之舊也。萋、且，未詳。傳曰：「敬慎貌。」敦琢，選擇也。旅，其卿大夫從行者也。此微子來見祖廟之詩，而此一節言其始至也。有客宿宿，有客信信。言授之縶陟立反，以縶其馬同上。一宿曰宿，再宿曰信。縶其馬，愛之不欲其去也。此一節言其將去也。薄言追之，左右綏之。既有淫威，降福孔夷。追之，已去而復還之，愛之無已也。左右綏之，言所以安而留之者無方也。淫威，未詳。舊説：「淫，大也。統承先王，用天子禮樂，所謂淫威也。」夷，易也，大也。此一節言其留之也。
於音烏皇武王，無競維烈。允文文王，克開厥後。嗣武受之，勝殷遏劉，耆音指定爾功。賦也。於，歎辭。皇，大。遏，止。劉，殺。耆，致也。周公象武王之功，爲大武之樂。言武王無競之功，實文王開之，而武王嗣而受之，勝殷止殺，以致定其功也。
武一章，七句。春秋傳以此爲大武之首章也。大武，周公象武王武功之舞，歌此詩以奏之。禮曰：「朱干玉戚，冕而舞大武。」然傳以此詩爲武王所作，則篇内已有武王之謚，而其説誤矣。
閔予小子，遭家不造叶徂候反，嬛嬛其傾反在疚音救。於音烏乎音呼皇考叶祛候反，永世克孝叶呼候反。賦也。成王免喪，始朝于先王之廟，而作此詩也。閔，病也。予小子，成王自稱也。造，成也。嬛，與煢同，無所依怙之意。疚，哀病也。匡衡曰：「『焭焭在疚』，言成王喪畢思慕，意氣未能平也。蓋所以就文武之業，崇大化之本也。」皇考，武王也。歎武王之終身能孝也。念兹皇祖，陟降庭叶去聲止。維予小子，夙夜敬止。皇祖，文王也。承上文，言武王之孝，思念文王，常若見其陟降於庭。猶所謂「見堯於牆，見堯於羹」也。楚辭云：「三公揖讓，登降堂只。」與此文勢正相似。而匡衡引此句，顔注亦云「若神明臨其朝庭」是也。於乎二字同上皇王，繼序思不忘。皇王，兼指文武也。承上文，言我之所以夙夜敬止者，思繼此序而不忘耳。
「而匡衡」至「是也」，按漢書匡衡傳引此詩作「念我皇祖，陟降廷止」。顔師古注作「故鬼神上下臨其朝廷」，文字稍異。
訪予落止，率時昭考。於音烏乎音呼悠哉，朕未有艾五蓋反。將予就之，繼猶判涣。維予小子，未堪家多難乃旦反。紹庭上下，陟降厥家。休矣皇考，以保明其身。賦也。訪，問。落，始。悠，遠也。艾，如「夜未艾」之「艾」。判，分。涣，散。保，安。明，顯也。成王既朝于廟，因作此詩，以道延訪羣臣之意。言我將謀之於始，以循我昭考武王之道。然而其道遠矣，予不能及也。將使予勉强以就之，而所以繼之者，猶恐其判涣而不合也。則亦繼其上下於庭，陟降於家，庶幾賴皇考之休，有以保明吾身而已矣。
敬之敬之，天維顯思叶新夷反，命不易以豉反哉叶將黎反！無曰高高在上，陟降厥士，日監在兹叶津之反。賦也。顯，明也。思，語辭也。士，事也。成王受羣臣之戒，而述其言曰：敬之哉，敬之哉！天道甚明，其命不易保也。無謂其高而不吾察，當知其聰明明畏，常若陟降於吾之所爲，而無日不臨監于此者，不可以不敬也。維予小子叶奨履反，不聦敬止。日就月將，學有緝熙于光明叶謨郎反。佛符弗反，又音弼時仔音兹肩，示我顯德行下孟反，叶户郎反。將，進也。佛、弼通。仔肩，任也。此乃自爲答之之言，曰：我不聦而未能敬也，然願學焉。庶幾日有所就，月有所進，續而明之，以至于光明。又賴羣臣輔助我所負荷之任，而示我以顯明之德行，則庶乎其可及爾。
予其懲直升反，而毖後患。莫予荓普經反蜂，自求辛螫施隻反。肇允彼桃蟲，拚芳煩反飛維鳥。未堪家多難乃旦反，予又集于蓼音了。賦也。懲，有所傷而知戒也。毖，慎。荓，使也。蜂，小物而有毒。肇，始。允，信也。桃蟲，鷦鷯，小鳥也。拚，飛貌。鳥，大鳥也。鷦鷯之雛，化而爲鵰。故古語曰：「鷦鷯生鵰」，言始小而終大也。蓼，辛苦之物也。此亦訪落之意。成王自言，予何所懲，而謹後患乎？荓蜂而得辛螫，信桃蟲而不知其能爲大鳥，此其所當懲者。蓋指管、蔡之事也。然我方幼沖，未堪多難，而又集于辛苦之地，羣臣奈何捨我而弗助哉？
内前車馬撥不開，文德殿下宣麻回。紫微侍郎拜右相，中使押赴文昌臺。旄頭昨夜光照牖，是夕收芒如秃帚。明日化爲甘雨來，宅家唤作調元手。右相視事，明日始得雨。上喜甚，書「商霖」一尺字賜之。周公禮樂未要作，致身姚宋也不惡。向來兩翁當國年，民間斗米纔四錢。
解題：此詩作於大觀四年，張商英官拜尚書右僕射時。宋徐自明宋宰輔編年録卷一二：「蔡京再罷相，遂以張商英爲右僕射，商英乃辭而後受。初，蔡京既貶，人心大悦，是時，方久旱，彗出奎婁間，及商英視事之明日，大雨，彗不見。上亦喜甚，書『商霖』二字賜之。於是唐庚作内前行以紀其事。」又宋曾敏行獨醒雜志卷二：「唐子西内前行爲張天覺作也。天覺自中書侍郎除右僕射，蔡京以少保致仕。四海歡呼，善類增氣。時彗見而遽没，旱甚而雨，人皆以爲天覺拜相感召所致。上大喜，書『商霖』二字以賜之，故子西之詩具言之。」又宋杜大珪名臣碑傳琬琰集卷下十六：「商英尋除中書侍郎，拜右僕射。時久旱，彗出天心，是夕大雨，彗不見。上喜，親書『商霖』一尺字賜之。」胡仔苕溪漁隱叢話後集卷三四唐子西：「苕溪漁隱曰：上張天覺内前行云：『内前車馬撥不開，文德殿下宣麻回。紫微侍郎拜右相，中使押赴文昌臺。』此語善於叙事，質而不俚。又云：『周公禮樂未要作，致身姚宋亦不惡。向來兩翁當國年，民間斗米纔四錢。』此語善於諷諭，當而有理，皆可法也。」
文德殿：宋宫殿名。宋史卷六三五行志：「明道元年八月壬戌，修文德殿成。」宋史卷一五四輿服志：「皇帝之居曰殿。……文德殿，降赦則御焉。」宋史卷一一六禮志：「皇帝日御垂拱殿，文武官日赴文德殿正衙曰常參，宰相一人押班。」◎宣麻：唐、宋拜相命將，書詔書於白麻之上，且公布於朝，此稱「宣麻」。後遂以爲詔拜將相之稱。新唐書卷四六百官志：「凡拜將相，號令征伐，皆用白麻。」
紫微：亦作「紫薇」，擬唐官司，中書省别稱。紫微侍郎即中書侍郎。唐會要卷五四中書侍郎：「武德元年，因隋舊制，號内史侍郎。三年三月十日，改爲中書侍郎。……開元元年十二月一日改爲紫微侍郎。……大曆五年九月六日，復爲中書侍郎。」按：此句指張商英由中書侍郎遷爲尚書右僕射。張商英，字天覺，號無盡居士，蜀州新津人。英宗治平二年進士，調通川縣主簿，知南川縣。神宗熙寧五年，權監察御史裏行，貶監荆南税。紹聖中，召爲右正言、左司諫，因事責監江寧酒税。元符元年，召爲工部侍郎，遷中書舍人。徽宗立，出爲河北路都轉運使，降知隨州。崇寧初，爲翰林學士，拜尚書右丞，轉左丞。罷知亳州，入元祐黨籍。大觀四年，除資政殿學士，頃除中書侍郎，拜尚書右僕射。政和元年，出知河南府，尋落職知鄧州，再謫汝州團練副使，衡州安置。宣和三年卒，年七十九。傳見宋史卷三五一。
中使：銜命出使之内侍，通常爲太監。◎文昌臺：唐代尚書省之别名。武則天光宅元年，改尚書省爲文昌臺。見新唐書卷四六百官志一。陳子昂臨邛縣令封君遺愛碑：「遂用疇咨舊章，允懷甿誦，奪之公禮，上之於文昌臺。」宋亦用「文昌」稱尚書。宋王明清揮麈三録卷三：「明清晚識遂初尤延之先生。……公任文昌。」宋戴埴鼠璞卷上：「今以六曹尚書爲文昌。按天官書，斗魁戴匡六星曰文昌宫。」
旄頭：星名，即昴星，二十八宿之一。漢書卷二六天文志：「昴曰旄頭，胡星也。」◎光照牖：蘇軾洞庭春色：「瓶開香浮座，盞凸光照牖。」按：「旄頭」兩句蓋子西欲爲張商英拜相造勢，故誇稱自張拜相後，旄頭此借指金人鋒芒霎時收斂。
宅家：即天子。宋王應麟困學紀聞卷一八：「唐子西内前行云：『宅家喜得調元手。』唐時宫中謂天子爲宅家。通鑑：韓建發兵圍十六宅，諸王呼曰：『宅家救兒！』劉季述等至思政殿，皇后趨至，拜曰：『軍容勿驚宅家。』」唐李匡乂資暇集阿茶：「蓋以至尊以天下爲宅，四海爲家，不敢斥呼，故曰『宅家』，亦猶陛下之意。」宋樓鑰送黄景聲秘丞提舉浙西：「宅家親擢得其才。」又「官家」、「宅家」均爲唐、宋皇帝之别稱，而宋時稱「官家」者尤多。◎調元手：執政治國者，義同「調鼎」。宋管鑒鷓鴣天：「蓮幕静，寶香凝。春風和氣自然生。要知他日調元手，看取今朝雪裏情。」
周公禮樂未要作，致身姚宋也不惡：明瞿佑歸田詩話卷中周公禮樂：「蔡京當國，倡爲豐亨豫大之説，以肆蠱惑。其生日，天下郡國皆有饋獻，號『太師生辰綱』，富侈可知也。文士錦囊玉軸，競進詩詞。獨喜周邦彦詩云：『化行禹貢山川外，人在周公禮樂中。』及燕山之役，其子攸與童貫北征，京寄詩云：『百年盟誓宜深慮，六月師徒盍少休。緇衣堂下風光美，及早歸來捧壽甌。』既知伐遼爲非策，不於朝廷明言之，而私以諭其子，誤國不忠甚矣，周公禮樂安在哉？張商英拜相，唐子西作内前行云：『周公禮樂未要作，置身姚宋亦不惡。』蓋謂周公未易學得，如姚宋亦可矣。詞旨輕重，要當如是，徒爲媚竈語，何益之有！」
我昔官閬中，子時趨長安。相過日夜飲，肯使笑語乾。但知醒復醉，誰問甜與酸。攬衣步中庭，仰首羨飛翰。誓言早歸休，慎勿貪高官。時未有添丁，眼前惟木蘭。舅甥一分背，日月雙跳丸。那知十年外，相見西江干。拜起未寒温，悲來各汍瀾。我鬢已秃翁，子顔非渥丹。相從海上去，兹事人所難。陂行白漭漭，山宿青攢攢。人煙小歲後，草木深冬完。昨日次長沙，扁舟掠湘灘。中流遭惡風，滿衣潑驚湍。船如旗尾點，天作車輪團。怖畏目敢側，禱祈指頻彈。嚮非鬼神助，幾作蛟龍餐。忠信時可憑，聖賢豈吾謾。勿畏嶠南熱，我清物自寒。勿憂海邦陋，心廣身亦寬。磨刀斫鯨鱠，隱几看鵬摶。努力近藥物，明年理歸鞍。得之兩鴻鵠，龜筒不須鑽。
解題：大觀四年冬，子西被貶安置惠州，道過長沙，與外甥郭聖俞重逢，有感而作此詩。◎郭聖俞：子西之甥。其詩集中多有寄贈聖俞之作，如瘧疾寄示聖俞、有感示舍弟端孺外甥郭聖俞。
閬中：宋屬閬州，爲州治所在。春秋爲巴地，秦爲巴郡下轄閬中縣，兩漢因之，劉璋改爲巴西郡，晉因之，南朝數易其名，至隋復改屬巴西郡，唐改爲閬州，取閬水以爲名，曰閬中郡，北宋改安德軍節度，初隸西川，後隸利州路。見宋祝穆方輿勝覽卷六七。同書卷六七閬州：「名宦唐庚，字子西，眉州人。爲閬中令，以清嚴著，庭下風生，有惜梅賦。」按：自元符三年至崇寧二年，子西爲閬中令。其重修思政堂記云：「元符元年，管城虞公來守是邦，明年始作整暇堂。……而堂之直北舊有思政堂，規模劣小，不稱其名。既爲整暇，所形尤覺蕞然，無復氣概。公顧而歎曰：『頭重足弱，項背不相副，可乎？』撤而崇之。逾年一新。……是歲，某爲閬中宰。」又新修敕書樓記云：「既至閬中，入門見其所謂敕書樓者，庫屋數楹，椽腐瓦疏。……余親董其役。……始於元年之六月，成於十二月。余去以崇寧二年之七月云。」
醒復醉：杜甫春歸：「此身醒復醉，乘興即爲家。」蘇軾臨江仙：「夜飲東坡醒復醉，歸來髣髴三更。」
添丁：唐盧仝生子，取名「添丁」，欲爲國持役也。韓愈寄盧仝：「去歲生兒名添丁，意令與國充耘耔。」
跳丸：古時百戲之一，藝人雙手快速而持續拋接若干圓球。此處引申爲日月運行之意，謂時間飛逝。韓愈秋懷詩：「憂愁費晷景，日月如跳丸。」歐陽修夜聞風聲有感奉呈原父舍人聖俞直講：「萬古一飛隼，兩曜雙跳丸。」
渥丹：謂面若朱砂，紅潤光豔。詩經秦風終南：「顔如渥丹，其君也哉！」鄭箋：「渥，厚漬也。顔色如厚漬之丹，言赤而澤也。」
漭漭：水廣大貌。文選宋玉高唐賦：「涉漭漭，馳苹苹。」李善注：「漭漭，水廣遠貌。」
小歲：古時冬至後第三個戌日行臘祭，臘祭次日爲小歲。太平御覽卷二九引漢崔寔四民月令：「過臘一日，是謂小歲，拜賀君親，進椒酒，從小起。」
目敢側：畏懼而不敢正視。史記卷六九蘇秦列傳：「蘇秦之昆弟妻嫂側目不敢仰視。」按：子西故用倒裝，欲增强語氣。
忠信時可憑：孔子家語卷二致思：「孔子自衛反魯，息駕於河梁而觀焉。有懸水三十仞，圜流九十里，魚鱉不能導，黿鼉不能居。有一丈夫方將厲之，孔子使人並涯止之曰：『此懸水三十仞，圜流九十里，魚鱉黿鼉不能居也，意者難可濟也。』丈夫不以措意，遂渡而出。孔子問之，曰：『巧乎？有道術乎？所以能入而出者，何也？』丈夫對曰：『始吾之入也，先以忠信；及吾之出也，又從以忠信。忠信措吾軀於波流，而吾不敢以用私，所以能入而復出也。』」高適送柴司户充劉卿判官之嶺外：「風霜驅瘴癘，忠信涉波濤。」
隱几：伏靠於几案之上。莊子齊物論：「南郭子綦隱机而坐，仰天而嘘。」成玄英疏：「隱，憑也。……子綦憑几坐忘，凝神遐想。」◎鵬摶：大鵬展翅扶摇而上，喻人奮發向上。莊子逍遥遊：「鵬之徙於南冥也，水擊三千里，摶扶摇而上者九萬里。」王勃常州刺史平原郡公行狀：「鳳鳴千仞，鵬摶萬里。」
龜筒：蠵龜之甲，上有文采，三品以上官員所配玳瑁之原料。宋朱彧萍洲可談卷二：「南方大龜長二三尺，介厚而白，造玳瑁器者用以補襯，名曰龜筒。方諺曰：『龜筒夾玳瑁，鬼神不曉會。』初時民間無用，不可售，後緣官市，價湧貴。」
開元太平久，錯處非一拍。就令乏賢人，何至相仙客。直道既雕喪，曲江遂疏斥。汲黯困後薪，賈生罷前席。金鑑束高閣，鐵胎空數尺。妙處難形容，英表良髣髴。摩挲許國姿，尚想立朝色。同時反棄置，異代長歎息。
解題：政和元年春，子西謫惠州，道經韶州謁張九齡像。子西感曲江之賢德，猶不免見黜，頓生「同是天涯淪落人」之悲。此詩雖明弔曲江，實爲自吟自傷耳。
仙客：牛仙客，涇州鶉觚人。初爲縣小吏，積功遷洮州司馬，河西節度使王君奂召爲判官。蕭嵩執政，遷太僕少卿，判涼州别駕，知節度留後事，俄爲節度使。開元二十四年爲朔方行軍大總管。張九齡罷相，以工部尚書、同中書門下三品，知門下事，遥領河東節度副大使。仙客爲相謹身無它，與時沉浮，唯唯恭愿。卒贈尚書右丞相，謚曰貞簡。傳見新唐書卷一三三。
直道：猶正道、準則。禮記雜記：「其餘則直道而行之是也。」韓非子三守：「然則端言直道之人不得見，而忠直日疏。」新唐書卷一二六張九齡傳：「九齡雖以直道黜，不戚戚嬰望。」◎雕喪：言衰敝、頹喪。周書卷二三蘇綽傳：「世道雕喪，已數百年。」
曲江：張九齡，字子壽，韶州曲江人。擢進士，始調校書郎，爲左拾遺。會玄宗即位，屢上書建言，俄遷左補闕。宰相張説數稱賞，薦九齡可爲備問，帝因其言召爲秘書少監、集賢殿學士，知院事。自是恩寵愈甚，旋遷中書令。會玄宗欲以范陽節度使張守珪爲侍中，涼州都督牛仙客爲尚書，九齡力諫不可，帝大怒。李林甫素忌九齡見幸於帝，故進讒言詆之，帝遂以尚書右丞相罷政事，而用仙客。後長安尉周子諒劾奏仙客未果，遭廷杖、流放，九齡亦坐舉非其人，貶荆州長史。年六十八卒，贈荆州大都督，謚曰文獻。傳見新唐書卷一二六。
汲黯困後薪：汲黯，漢武帝時人，性耿介、任氣節、好直諫，屢犯上意，故不得久居位。史記卷一二汲鄭列傳：「始黯列爲九卿，而公孫弘、張湯爲小吏。……已而弘爲丞相，封爲侯；湯至御史大夫；故黯時丞相史皆與黯同列，或尊用過之。黯褊心，不能無少望，見上，前言曰：『陛下用群臣如積薪耳，後來者居上。』」
賈生罷前席：史記卷八四屈原賈生列傳：「後歲餘，賈生徵見。孝文帝方受釐，坐宣室，上因感鬼神事，而問鬼神之本。賈生因具道所以然之狀。至夜半，文帝前席。既罷，曰：『吾久不見賈生，自以爲過之，今不及也。』居頃之，拜賈生爲梁懷王太傅。」
金鑑：新唐書卷一二六張九齡傳：「初，千秋節，公、王並獻寶鑑，九齡上『事鑑』十章，號千秋金鑑録，以伸諷諭。」後以「金鑑」喻諷喻勸諫之文章。◎束高閣：晉書卷七三庾翼傳：「京兆杜乂、陳郡殷浩並才名冠世，而翼弗之重也，每語人曰：『此輩宜束之高閣，俟天下太平，然後議其任耳。』」韓愈寄盧仝：「春秋三傳束高閣，獨抱遺經究終始。」
鐵胎：宋張端義貴耳集卷下：「曲江有二奇：張相國以鐵鑄，六祖禪師以銅鑄。俗語云『鐵胎相公』、『銅身六祖』。」
髣髴：隱約、依稀貌。楚辭遠遊：「時髣髴以遥見兮，精皎皎以往來。」洪興祖補注：「説文云：髣髴，見不諟也。」
解題：依子西集編次大略，此詩亦當作於惠州。胡仔苕溪漁隱叢話後集卷三四唐子西：「湖上云：『佳月明作哲，好風聖之清。』棲禪暮歸云：『草青仍過雨，山紫更斜陽。』語意俱新矣。」王應麟困學紀聞卷一八：「唐子西『佳月明作哲，好風聖之清』，本於李誠之『山如仁者静，風似聖之清』。」清吴喬圍爐詩話卷五：「至湖上之『佳月明作哲，好風聖之清』，文海泥犁也。」按：吴氏此評貶之過甚矣。
明作哲：尚書周書洪範：「貌曰恭，言曰從，視曰明，聽曰聰，思曰睿。恭作肅，從作乂，明作哲，聰作謀，睿作聖。」
曳杖桄榔輕：蘇軾桄榔杖寄張文潛一首時初聞黄魯直遷黔南范淳父九疑也：「江邊曳杖桄榔瘦，林下尋苖蓽撥香。」査慎行補注：「本集與張文潛尺牘云：『屏居荒服，無一物爲信，有桄榔方杖一枚，前此土人不知以此爲杖也。』」
水東雙榕間，有叟時出游。清風衣屨古，白雪鬚髯虬。吟哦明月夕，簸弄寒江秋。驚傳里中兒，不泊岸下舟。君看鬼趣中，有此風味不？安知非黄石，但恨無留侯。此生鋤犁手，誤入簪紳流。無功抵毫髮，負罪平山丘。政爾求澡濯，聞之歎綢繆。摳衣儻可親，跪履安敢羞。得聞半偈語，一解終身憂。性不喜伐國，兵書非所求。
解題：水東爲惠州歸善縣街市，東坡寓惠亦嘗居此。子西水東廟記曰：「吾始至惠州，屏居南山之下，北望西江之東，林木有燈煴然，里人曰：『此水東靈廟也。』」可知子西初到惠州，驚聞老叟游於水東雙榕之間，因思黄石公、張子房事，有感而作此詩。
水東：嘉靖惠州府志卷五：「歸善縣之市曰十字街，曰水東街。」蘇軾和陶移居二首并引：「余去歲三月自水東嘉祐寺遷居合江樓，迨今一年，多病寡歡，頗懷水東之樂也。得歸善縣後隙地數畝，父老云古白鶴觀也。意欣然欲居之，乃和此詩。」
鬼趣：本爲佛教六道輪回之一，稱「餓鬼道」或「餓鬼趣」。智者大師妙法蓮華經玄義卷第六下：「餓鬼者，或居海渚，或在人間山林中，或似人形，或似獸形。重者飢火節焰，不聞漿水之名；中者伺求蕩滌膿血糞穢，輕者時薄一飽，加以刀杖驅逼，塞海填河。」此處泛稱鬼域。按：任本、汪本作「魑魅」亦通。魑魅原謂古之怪物爲人害者。左傳文公十八年：「投諸四裔，以禦螭魅。」漢書卷九九中王莽傳：「敢有非井田聖制，無法惑衆者，投諸四裔，以禦魑魅。」顔師古注：「魑，山神也。魅，老物精也。」故詩中指荒涼邊遠之地，語意亦通。蘇軾到常州謝表：「已分没身，寄殘骸於魑魅；敢期擇地，收暮景於桑榆。」
黄石：即圯上老人，亦稱黄石公。◎留侯：漢高祖謀臣張良。史記卷五五留侯世家：「良嘗閒從容步游下邳圯上，有一老父，衣褐，至良所，直墮其履圯下，顧謂良曰：『孺子，下取履！』良鄂然，欲毆之。爲其老，彊忍，下取履。父曰：『履我！』良業爲取履，因長跪履之。父以足受，笑而去。良殊大驚，隨目之。父去里所，復還，曰：『孺子可教矣。後五日平明，與我會此。』良因怪之，跪曰：『諾。』五日平明，良往。父已先在，怒曰：『與老人期，後，何也？』去，曰：『後五日早會。』五日雞鳴，良往，父又先在，復怒曰：『後，何也？』去，曰：『後五日復早來。』五日，良夜未半往。有頃，父亦來，喜曰：『當如是。』出一編書，曰：『讀此則爲王者師矣。後十年興。十三年孺子見我濟北，穀城山下黄石即我矣。』遂去，無他言，不復見。旦日視其書，乃太公兵法也。」
簪紳：猶簪帶，爲官吏服飾，此引申爲指官宦。論語衛靈公：「子張書諸紳。」邢昺疏：「此帶束腰，垂其餘以爲飾，謂之紳。」范仲淹祭韓少傅文：「子孫詵詵，禮樂簪紳。」
綢繆：連綿不斷貌。文選張衡思玄賦：「倚招摇、攝提以低回剹流兮，察二紀、五緯之綢繆遹皇。」李善注：「綢繆，連綿也。」
半偈：指「諸行無常，是生滅法；生滅滅已，寂滅爲樂」之後半偈也。涅槃經一四謂，釋迦如來往昔入雪山修菩薩行時，從羅刹聞前半偈，歡喜而更欲求後半，羅刹不聽，乃約捨身與彼欲得聞之。故謂爲雪山之半偈，亦曰雪山之八字。故涅槃經一四云：「爲求八字故，棄所愛身。」
解題：詩言「去年大雪埋尺箠」、「共嗔北客帶寒來」，則知此詩作於子西寓惠之次年，即政和二年，時值諸峒大熟，主客皆爲之歡欣鼓舞。
分疏：指辯白、訴説。北齊書卷三九祖珽傳：「珽自分疏，並云與元海素相嫌，必是元海譖臣。」
東江：出贛州安遠縣，南流過龍川、河源，至惠州府東，西流過博羅，入廣州界。即爲龍川。◎龍川：縣名，在惠州府城東北四百里。秦始置，漢屬南海郡。相傳有龍穿地而出，即穴流泉，因名。隋初省入河源縣，後復置。唐貞觀中又省入歸善縣，天授初置雷鄉縣，南漢改曰龍川縣，徙循州，治此。宋宣和中改縣曰雷江，紹興初復爲龍川縣。均見明一統志卷八。
瀘南二子天一邊，思之不見今三年。阮咸已老得遥集，白髮自媿還欣然。未看顱骨并頰顴，啼中已有過秦篇。諸田何得賤庶孽，會斬莊賈摧强燕。
解題：據子西大觀四年春吾與友人任景初舍弟端孺自蜀來京師至長安時方寒食一詩，知其於大觀四年春離家，此言「瀘南二子天一邊，思之不見今三年」，故此詩當作於政和二年。又黎氏權厝銘：「侍女黎氏，楊越人，八年隨吾遵海濱。丁酉北歸，至江津，一疾即死……有子存。」可知侍妾黎氏隨子西赴惠，育有幼子蜑。子西賦詩以司馬穰苴喻之，意謂穰苴雖爲庶孽，而其才幹如此；蜑兒亦庶出，不應被輕賤，以明父愛深遠。
瀘南：北宋時爲瀘州下轄三縣之一，子西爲當地名宦，家於瀘之安夷門外。方輿勝覽卷六二瀘州：「春秋、戰國爲巴子國。秦屬巴郡。漢武帝分置犍爲郡……東漢末，劉璋立爲江陽郡。晉寄治武陽，穆帝置東江陽郡。宋、齊因之。梁置瀘州，取瀘川以爲名……隋爲瀘川郡。唐復爲瀘州，改瀘川郡，復爲瀘州。皇朝陞爲上州，又陞爲節度，賜名瀘川軍。」◎二子：即子西二子唐文若、唐聃。見宋史卷三八八唐文若傳、眉山唐先生文集卷一九名小子説。
阮咸：阮咸，字仲容，阮籍從子。咸性任達不拘，嘗從籍爲竹林之遊，時人稱其「大小阮」。◎遥集：阮咸幼子孚，字遥集，其母胡婢也。孚之初生，其姑取王延壽魯靈光殿賦曰「胡人遥集於上楹」而以字焉。傳均見晉書卷四九。
諸田何得賤庶孽，會斬莊賈摧强燕：庶孽謂齊國田完苗裔田穰苴。因官大司馬，又以司馬穰苴名世。齊景公時，燕侵河上，齊師敗績。晏嬰乃薦田穰苴曰：「穰苴雖田氏庶孽，然其人文能附衆，武能威敵，願君試之。」景公拜穰苴爲將，並因其請以寵臣莊賈爲監軍。穰苴約賈次日日中會於軍門，然賈素驕貴，受親戚左右留飲，夕時方至軍中。穰苴怒而斥之，且依軍法斬賈，三軍之士皆振栗。穰苴素善兵卒，及將戰，病者皆求行，争奮出爲之赴戰。燕師聞之，渡水而解，於是追擊之，遂復亡境而引兵歸。事見史記卷六四司馬穰苴列傳。
臣聞失旦雞，已曉猶强鳴。書生坐口窮，抵死輸血誠。嶺南貢蜜果，海道趨彤庭。黄蜂樂受職，紫鳳助揚舲。忠勤雖云至，思慮良未精。由來瘴癘鄉，不識霜雪清。土風不待講，氣象昏如酲。秔稻秔稻熱，水泉水泉腥。而況野果實，豈足奉聖明。未論體性殊，已覺面目生。食之儻有補，勞者甘如一作於餳。政恐無裨益，所出非和平。上林寧少此，下箸安可輕。軒轅嘗百毒，上古雜神靈。武王嗜鮑魚，幾諫仗老成。蒭蕘復何有，葵藿但自傾。
解題：此詩述嶺南進貢蜜果事，亦作於子西寓惠時。按：據宋章如愚群書考索後集卷六四：「皇祐元年罷廣州歲貢蜜果。」則知蜜果爲嶺南特産，嘗貢宋廷，且暫罷於皇祐初。蓋徽宗時蜜果之貢復興，故子西作此詩以諫。又宋李昴英題潛守黄連傳：「唐博士嶺南貢蜜果詩曰：『政恐無裨益，所出非和平。上林寧少此，下箸安可輕。』在惠陽作也，其忠愛深矣。」元何中李千户至自南海分遺椰實喜賦：「子西憂蜜果，東坡歎茘枝。」◎蜜果：宋周去非嶺外代答卷八：「豆蔻多矣，白豆蔻出南蕃，草豆蔻出邕州溪峒，而諸郡山間亦有豆蔻花，最可愛。……南人取花，漬以梅汁，日乾之，香味芳美，極有風致。余初見之，意草蔻，而味辛激，人亦取其子爲蜜果。」
失旦雞：原指延誤報曉之雞，後亦指失職之人。三國志卷五四周瑜傳：「乞匄餘罪，還兵復爵，使失旦之雞，復得一鳴，抱罪之臣，展其後效。」
抵死：猶言冒死、至死。漢書卷四文帝紀：「此細民之愚，無知抵死，朕甚不取。」顔師古注：「抵，觸也，亦至也。」◎血誠：猶赤誠，謂極其真誠之心意。三國志卷一六倉慈傳：「或有以刀畫面，以明血誠。」
彤庭：亦作「彤廷」，漢代宫廷，因以朱漆塗飾，故有是稱。班固西都賦：「於是玄墀釦砌，玉階彤庭。」後亦泛指皇宫。
秔稻：即粳稻。文選揚雄長楊賦：「馳騁秔稻之地，周流棃栗之林。」李善注：「説文曰：秔，稻屬也。聲類以爲秔，不黏稻也。漢書，東方朔曰：涇、渭之南，又有秔稻棃栗之饒。」◎稻熱：宋唐慎微證類本草卷二六：「稻米味苦，主温中，令人多熱，大便堅。」
甘如餳：詩經大雅緜：「周原膴膴，堇荼如飴。」鄭箋：「其所生菜，雖有性苦者，甘如飴也。」餳，以麥芽或穀芽熬成之飴糖。沈佺期嶺表逢寒食：「嶺外無寒食，春來不見餳。」
軒轅嘗百毒：按：筆者遍檢古籍，似無軒轅嘗百毒之説，疑子西誤以神農氏爲軒轅黄帝。淮南鴻烈集解修務訓：「神農氏嘗百草之滋味，水泉之甘苦，令民知所避。就當此時，一日而遇七十毒。」
武王嗜鮑魚：賈誼新書卷六：「昔周文王使太公望傅太子發，太子嗜鮑魚，而太公弗與。太公曰：『禮：鮑魚不登於俎，豈有非禮而可以養太子哉？』」
幾諫：婉言勸諫。論語里仁：「事父母，幾諫。」何晏集解：「包咸曰：幾者，微也。當微諫納善言於父母。」晉書卷八八劉殷傳：「殷恒戒子孫曰：『事君之法，當務幾諫，凡人尚不可面斥其過，而況萬乘乎！』」
蒭蕘：蒭，亦作「芻」，許慎説文解字：「芻，刈草也。」蒭蕘本意爲割草采薪，此處指草野之人，亦爲子西自謂。詩經大雅板：「先民有言，詢於芻蕘。」毛傳：「芻蕘，薪采者。」後漢書卷八四列女傳：「采狂夫之瞽言，納芻蕘之謀慮。」
葵藿：本意指葵與藿，均爲菜名。梅堯臣答持國遺魦魚皮膾：「終當飯葵藿，此味不爲欠。」此處則單指葵，因葵性向日，多用以喻下對上之赤心。柳宗元爲崔中丞請朝覲表：「葵藿之誠彌切，犬馬之戀逾深。」蘇軾乞常州居住表：「願回日月之照，一明葵藿之心。」
專車：擁占滿車。文選郭璞江賦：「紫蚢如渠，洪蚶專車。」李善注引賈逵曰：「專，滿也。」蘇軾谷林堂：「稚竹真可人，霜節已專車。」
寸莛：莛指草莖。韓愈醉留東野：「東野不迴頭，有如寸莛撞鉅鐘。」魏仲舉集注：「唐曰：公答張徹詩云『瑣力摧撞莛』，此云『有如寸莛撞鉅鐘』。按劉向説苑：子路曰：『建天下之鳴鐘，而撞之以挺，豈能發其聲乎哉！』説苑作『挺』，而公兩作『莛』。東方朔客難曰：『以莛撞鐘。』公事使説苑，而字則出此。莛音亭。」
元氣：泛指宇宙自然之氣。楚辭章句王逸九思守志：「食元氣兮長存。」自注：「元氣，天氣。」劉長卿岳陽館中望洞庭湖：「迭浪浮元氣，中流没太陽。」
蛙質黄牛鳴：按：此句實爲「羊質虎皮」句式之套用。揚雄法言吾子：「羊質而虎皮，見草而説，見豺而戰，忘其皮之虎也。」
綿蠻囀黄鸝：詩經小雅緜蠻：「緜蠻黄鳥，止于丘阿。」毛傳：「緜蠻，小鳥貌。」何平叔景福殿賦「綿蠻黮䨴」李善注：「韓詩曰：『綿蠻黄鳥。』薛君曰：『綿蠻，文貌。』」按，此句與下句「我今思故園」倒裝。意謂因圓蛤鳴之粗俗而轉思故園黄鸝囀之綿蠻。
二年遵海濱，開眼即浩渺。謂當飽長鯨，餬口但白小。百尾不滿釜，烹煮等芹蓼。咀嚼何所得，鱗鬣空紛擾。向來若魚戲，海面横孤嶠。噞喁噴飛沫，白雨散晴曉。終然不省録，從事此微眇。短長本相形，南北無定表。泰山不爲多，毫末夫豈少。詞雄兩月讀，理足三語妙。人生一漚發，誰作千歲調。安能蹲會稽，坐待期年釣。
餬口：寄食，謂勉强維持生活。左傳隱公十一年：「寡人有弟，不能和協，而使餬其口於四方。」杜預注：「餬，鬻也。」◎白小：即銀魚。杜甫白小：「白小群分命，天然二寸魚。」黄鶴補注：「詩云『天然二寸魚』，又名之曰『白小』，當是今所謂麵條魚者。故詩又云『細微沾水族』。」
噞喁：魚口開合貌。文選左思吴都賦：「葺鱗鏤甲，詭類舛錯。泝洄順流，噞喁沈浮。」李善注引劉逵曰：「噞喁，魚在水中群出動口貌。」劉禹錫武陵書懷五十韻：「禽驚格磔起，魚戲噞喁繁。」
微眇：一作「微渺」，謂細小、微末。董仲舒春秋繁露卷二竹林：「夫泰山之爲大，弗察弗見，而況微眇者乎！」
短長本相形：老子養身：「故有無相生，難易相成，長短相形，高下相傾，音聲相和，前後相隨。」河上公注：「見短而爲長也。」
泰山不爲多，毫末夫豈少：莊子秋水：「天下莫大於秋豪之末，而泰山爲小。」郭象注：「夫以形相對，則泰山大於秋豪也。若各據其性分，物冥其極，則形大未爲有餘，形小不爲不足。」
三語：劉義慶世説新語文學：「阮宣子有令聞，太尉王夷甫見而問曰：『老莊與聖教同異？』對曰：『將無同。』太尉善其言，辟之爲掾。世謂『三語掾』。」晉書卷四九阮瞻傳亦載此事，然王衍作王戎，阮修作阮瞻。
一漚：一水泡，佛教用以喻無常生滅。楞嚴經卷六：「空生大覺中，如海一漚發。」宋宋祁宋景文公筆記卷下庭戒諸兒：「欲言則差，欲心則謬，如一漚生，一漚滅，還入於海。」
千歲調：亦即「千年調」。唐范攄雲溪友議卷下：「王梵志詩：世無百年人，强作千年調。打鐵作門限，鬼見拍手笑。」陳師道卧病絶句：「一生也作千年調，兩腳猶須萬里回。」任淵注：「寒山子詩云：人是黑頭蟲，剛作千年調。鑄鐵作門限，鬼見拍手笑。」
安能蹲會稽，坐待期年釣：莊子外物：「任公子爲大鉤巨緇，五十犗以爲餌，蹲乎會稽，投竿東海，旦旦而釣，期年不得魚。已而大魚食之，牽巨鉤，錎没而下，騖揚而奮鬐，白波若山，海水震蕩，聲侔鬼神，憚赫千里。任公子得若魚，離而腊之，自制河以東，蒼梧已北，莫不厭若魚者。」
體中初微温，末勢如湯鑊。忽然毛髮起，冷撼如振鐸。良久交戰罷，項背如釋縛。尚覺頭涔涔，眉額如鑱鑿。空日一寒暑，有準如契約。伏枕兩晦朔，枵然如空橐。平生十圍腹，病起如飢鶴。衰髮本無幾，脱去如秋籜。到今僅能步，出没如尺蠖。舊聞五嶺表，有此萬户瘧。而我自僑寓，了不蒙闊略。況予又持養，何至亦例着。此身自空虚，客疾安所託。請作如是觀，無病亦無藥。
解題：詩言「而我自僑寓，了不蒙闊略」，明此詩作於寓惠之後。子西初到惠州，水土不服，患上瘧疾，故作此詩寄贈其甥聖俞。
振鐸：即摇鈴。古代宣布政教法令時，振鐸以警衆。鐸，有舌之大鈴。周禮夏官大司馬：「司馬振鐸，群吏作旗，車徒皆作。」鄭玄注：「振鐸以作衆。作，起也。」
涔涔：本意爲雨不止貌。歐陽詢藝文類聚卷二引晉潘尼苦雨賦：「瞻中塘之浩汗，聽長霤之涔涔。」後引申爲汗、淚、血等液體不斷滲出貌。李商隱自桂林奉使江陵途中感懷寄獻尚書：「江生魂黯黯，泉客淚涔涔。」按：此句形容子西深受瘧疾之痛而汗如雨下。
晦朔：原指農曆每月末一日及初一日，此處則指農曆一個月。北齊書卷二九李渾傳：「社客賊之根本，圍城復踰晦朔。烏合之衆，易可崩離。」
枵然：空虚貌。文選謝靈運永初三年七月十六日之郡初發都：「空班趙氏璧，徒乖魏王瓠。」李善注：「莊子曰：惠子謂莊子曰：魏王貽我大瓠之種，我樹之成，而實五石，以盛水漿，其堅不能自舉，剖之以爲瓢，則瓠落無所容。非不枵然大也，吾爲其無用掊之。」蘇軾御試制科策：「其所以自困而不能舉者，以不生不息之財，養不耕不戰之兵，塊然如巨人之病膇，非不枵然大矣，而手足不能以自舉。」
十圍腹：晉書卷五庾敳傳：「敳字子嵩，長不滿七尺，而腰帶十圍。」蘇軾送顧子敦奉使河朔：「便便十圍腹，不但貯書史。」
秋籜：秋日之竹殼，喻脆弱易脱落之物。晉書卷一一四苻堅載記下：「今有勁卒百萬，文武如林，鼓行而摧遺晉，若商風之隕秋籜。」庾信和張侍中述懷：「漂流從木梗，風卷隨秋籜。」
五嶺：指大庾、始安、臨賀、桂陽、揭陽五嶺。文選陸機贈顧交阯公真：「伐鼓五嶺表。」李善注：「漢書曰：秦北爲長城之役，南有五嶺之戍。裴淵廣州記五嶺云：大庾、始安、臨賀、桂陽、揭陽。」
闊略：猶寬恕、寬容。漢書卷八六王嘉傳：「人情不能不有過差，宜可闊略，令盡力者有所勸。」顔師古注：「當寬恕其小罪也。」
況予又持養：按：細繹此詩，先述己之病情，「而我」二句意謂：自我僑寓於此，亦未能爲瘧疾所寬饒。此處若爲「子」字，則當指聖俞而言，則豈其人其時與子西同病乎？且題作「寄示」，聖俞之不在嶺南明矣，苟不同處一方而竟同病，題中或開篇亦必言之，不然，非作詩法矣。故循形近字徑改例易「子」爲「予」。
先君捐館年，六十畸三筭。我今四十三，始得幼子蜑。餘齡繼前躅，蜑也纔及冠。況復未可知，孝章積憂歎。禄養豈不欲，兹事覺已緩。但愛眉目秀，體質浄如盥。顧瞻既精神，懷抱亦氣岸。今者新剃髮，瑩若珠未貫。見之令人清，面擁疲手腕。輒然攫吾鬚，霜雪落几案。豈惟不肯嗔，更付一笑粲。骨肉今遠矣，恃汝慰奔竄。行當從諸兄，誦書喧里閈。而我於經術，粗能分句斷。發蒙要師資，心孔爲開鑽。許慎專偏傍，張華談史漢。吾家業儒久，捨此無别段。不應緣一噎，便欲廢炊爨。及親三釜足，未用萬户酇。人生百年期，我今特未半。
解題：據本卷蜑兒歌所述，子西喜得幼子蜑在政和二年，本詩描摹蜑兒之天真可愛，同時寄託殷殷父愛，亦當作於此時。再者，子西生於熙寧三年，而本詩言「我今四十三」，依此算來，此詩確爲政和二年所作。
前躅：前人遺範。謝靈運撰征賦：「欽仲舒之睟容，遵縫掖於前躅。」蘇軾送頓起：「岱宗已在眼，一往繼前躅。」
孝章積憂歎：三國志卷五一孫韶傳，裴松之注引會稽典録：「初，憲盛孝章與少府孔融善，融憂其不免禍，乃與曹公書曰：『歲月不居，時節如流，五十之年，忽焉已至。公爲始滿，融又過二，海内知識，零落殆盡，惟會稽盛孝章尚存。其人困於孫氏，妻孥湮没，單孑獨立，孤危愁苦，若使憂能傷人，此子不得復永年矣。』」
發蒙：謂啓發蒙昧，此爲開始識字讀書之意。易蒙：「初六，發蒙，利用刑人。」孔穎達疏：「明能照闇，故初六以能發去其蒙也。」◎師資：即老師。語本老子巧用：「故善人者，不善人之師；不善人者，善人之資。」
許慎專偏傍：許慎，字叔重，汝南召陵人。性淳篤，少博學經籍，馬融常推敬之，時人爲之語曰「五經無雙許叔重」。爲郡功曹、舉孝廉，再遷除洨長，卒於家。撰有五經異義、説文解字，皆爲名作。傳見後漢書卷七九下。
張華談史漢：晉書卷四三王戎傳：「朝賢嘗上巳禊洛，或問王濟曰：『昨游有何言談？』濟曰：『張華善説史漢；裴頠論前言往行，袞袞可聽；王戎談子房、季札之間，超然玄著。』」
吾家業儒久：按：子西父淹，字彦通，爲蜀中名儒。唐先生行狀云：「先生孤露自奮，卒爲名儒。其學博而不雜，其制行和而不流。輕財好施，出於自然。蓋自堯舜三代以來，理亂廢興，典章人物，莫不考論。旁至諸子百家、天文地理、方技醫卜之書，莫不通貫，其博至於如此。然特深於經術，著四經微旨行於世，而專用春秋名家，爲講義三十卷，辨三傳七卷，大抵以春秋爲無褒，其於傳注取二三策而已，此所以見其不雜也。……自嘉祐、治平間，先生已有盛名，西南學者争宗師之，授經者累數百人。」又唐文若書後：「先君自幼承學於皇大父。」足證「吾家業儒久」非虚言也。
及親三釜足：「三釜」喻俸禄菲薄。莊子寓言：「曾子再仕而心再化，曰：『吾及親仕，三釜而心樂；後仕，三千鍾而不洎，吾心悲。』」成玄英疏：「曾參至孝，求禄養親，故前仕親在，禄雖少而歡樂；後仕親没，禄雖多而悲悼；所謂再化，以悲樂易心，爲不及養親故也。」陸德明釋文：「小爾雅云：六斗四升曰釜。」王安石酬鄭閎中：「三釜只知爲養急，五漿非敢在人先。」
萬户酇：即萬户侯，亦泛指高爵顯位。酇，周朝郊外基層組織單位之一，百家爲酇。周禮地官遂人：「五家爲鄰，五鄰爲里，四里爲酇。」按：子西欲蜑日後止作三釜之仕爲及親之養，非圖兒有萬户之禄。
入道肯着相，出神得佳泉。起尋定中境，謾意山之巔。四人踏𠿕𧇠，數里聞潺湲。循聲到巉絶，滿意流甘鮮。雖深石可數，太察魚難筌。分爲縞練去，濺作珠璣圓。一窺宿酲解，三咽沉痾痊。恍惚尚疑夢，歡呼欲成顛。山間短於井，海飲鹹生涎。那知道在邇，幾作野遺賢。事故由人興，物爲知己妍。誰陪濠上游，諒攜室中天。雖無十丈花，中有一滴禪。名酒覺殊勝，宜茶定常煎。蘭亭羽觴冷，魚復青筒連。新文來遠矣，開卷猶潨然。徑欲抱琴去，臨流聽天全。不但受以耳，庶幾神者先。寫爲夢泉操，第入樂府篇。將前輒復卻，萬事付有緣。「四人踏𠿕𧇠」，退之記夢詩；「數里聞潺湲」，永叔醉翁亭記。
解題：鄭總序稱：「子西政和中謫官嶺南，余邂逅識之，往來相好也。……子西與余俱喜詞章，山川遠阻，則寄語酬唱；樽酒會面，則論文入微，又同好出世世間法。」又鄭總子康佐跋云：「政和中，先君寺丞赴官潮陽，道出鵝城，謁國博唐公，一見傾蓋如平生。自是書劄往來，無非論文評詩，未嘗一語以及俗事也。而道義之交，趣尚之同，先君固已序之矣。」則知二人相識於嶺南，因意氣相投、好尚頗同，成爲莫逆之交。此詩正是子西爲鄭總夢泉記而作。
入道：謂皈依宗教，出家爲僧尼或道士。楊衒之洛陽伽藍記卷三城南高陽王寺：「及雍薨後，諸妓悉令入道，或有嫁者。」◎肯着相：着相，佛教語，指執著於表象、拘泥於形跡。慧能壇經機緣品：「外若着相，内心即亂；外若離相，心即不亂。本性自浄自定，只爲見境思境即亂。若見諸境心不亂者，是真定也。」肯，詩中多作反問用。如李白流夜郎贈辛判官：「氣岸遥凌豪士前，風流肯落他人後。」杜甫驄馬行：「近聞下詔喧都邑，肯使騏驎地上行。」
𠿕𧇠：韓愈記夢：「我亦平行蹋𠿕𧇠，神完骨蹻腳不掉。」魏仲舉集注：「𠿕𧇠，不安也。」
潺湲：謂流水聲，意同「潺潺」。靈澈奉和郎中題仙巖瀑布十四韻：「臨深聞潺湲。」歐陽修醉翁亭記：「山行六七里，漸聞水聲潺潺，而瀉出於兩峰之間者，釀泉也。」
太察魚難筌：大戴禮記子張問入官：「故水至清則無魚，人至察則無徒。」筌，捕魚器。常爲竹製，其上有逆向鉤刺。廣雅釋器：「篝、筌謂之笓。」王念孫疏證：「玉篇：『筌，捕魚笱也。』字亦作『荃』。」莊子外物：「荃者所以在魚，得魚而忘荃；蹄者所以在兔，得兔而忘蹄。」按：「荃」通「筌」。
三咽：謂吞食三口。孟子滕文公下：「陳仲子豈不誠廉士哉！居於陵，三日不食，耳無聞，目無見也。井上有李，螬食實者過半矣，匍匐往，將食之，三咽，然後耳有聞，目有見。」◎沉痾痊：韓愈古意：「冷比雪霜甘比蜜，一片入口沉痾痊。」魏仲舉集注：「韓曰：痾，病也。晉史樂廣傳：『沉痾頓愈。』」
道在邇：孟子離婁上：「孟子曰：『道在邇而求諸遠，事在易而求諸難。人人親其親，長其長，而天下平。』」
濠上游：莊子秋水：「莊子與惠子游於濠梁之上。莊子曰：『鯈魚出遊從容，是魚之樂也。』惠子曰：『子非魚，安知魚之樂？』莊子曰：『子非我，安知我不知魚之樂？』惠子曰：『我非子，固不知子矣；子固非魚也，子之不知魚之樂全矣。』莊子曰：『請循其本。子曰『汝安知魚樂』云者，既已知吾知之而問我。我知之濠上也。』」
十丈花：韓愈古意：「太華峰頭玉井蓮，開花十丈藕如船。」魏仲舉集注：「韓曰：華山記云：『山頂有池，生千葉蓮花，服之羽化。』」
一滴禪：佛教禪宗謂從一句、一事、一境中觸機悟道。宋釋道原景德傳燈録卷二五天台山德韶國師：「一日，浄慧上堂，有僧問：『如何是曹源一滴水？』浄慧曰：『是曹源一滴水。』僧惘然而退。師於坐側，豁然開悟，平生凝滯，涣若冰釋。」
蘭亭：古亭名，位於浙江紹興西南蘭渚山之上。東晉永和九年，王羲之、謝安等名士同遊於此。王羲之蘭亭集序：「此地有崇山峻嶺，茂林修竹，又有清流急湍，映帶左右，引以爲流觴曲水。」◎羽觴：古代一種酒器。作鳥雀狀，左右形如兩翼。一説，插鳥羽於觴，促人速飲。楚辭招魂：「瑶漿蜜勺，實羽觴些。」王逸章句：「羽，翠羽也。觴，觚也。」洪興祖補注：「盃上綴羽，以速飲也。一云：作生爵形，實曰觴，虚曰觶。」
魚復青筒連：杜甫引水：「雲安沽水奴僕悲，魚復移居心力省。白帝城西萬竹蟠，接筒引水喉不乾。」郭知達集注：「後漢地理志：魚復屬巴郡，古庸國。左傳文十年『魚人逐楚師』是也。趙云：魚復即夔州，今倚郭奉節縣，乃漢魚復縣。」
潨然：謂水聲。柳宗元鈷鉧潭記：「行其泉於高者而墮之潭，有聲潨然。」魏仲舉集注：「韓曰：潨，水會也。」
庶幾神者先：莊子知北游：「仲尼曰：『昔之昭然也，神者先受之。』」郭象注：「虚心以待命，斯神受也。」成玄英疏：「先來未悟，鋭彼精神，用心求受，故昭然明白也。」此句指以心靈接受。
簷間群鵲鳴相呼，法當有客或遠書。吾今何處得書尺，而況賓客乘軒車。平生眼中抹泥塗，汎愛了不分賢愚。卒爲所賣罪滿軀，放逐南越烹蟾蜍。百口寄食西南隅，三年莫知安穩無。家書已自不可必，更望故人雙鯉魚。故人頃來絶能疏，況復萬嶺千江湖。雞肋曾足安拳餘，至今畏客如於菟。豈惟避謗謝還往，此日誰肯窺吾廬。杜門卻掃也不惡，何但忘客兼忘吾。喧喧鳴鵲汝過矣，曷不往噪權門朱。
解題：子西獲罪安置惠州，有喜鵲鳴乎其簷之上，因思近年來親友疏絶，境遇淒獨。詩言「百口寄食西南隅，三年莫知安穩無」，表明子西離京已三載，則此詩約作於政和二年。
法當：理應，應當。後漢書卷七孔融傳，李賢注引融家傳載孔融讓梨事，曰：「我小兒，法當取小者。」◎遠書：與遠方往來之書信。江淹傷友人賦：「永遠書於江澨，結深痛於爾魂。」杜牧秋岸：「曾入相思夢，因憑附遠書。」
書尺：即尺牘、書信。託名唐馮贄雲仙雜記卷五日用斗麵爲糊以供緘封：「順宗時，劉禹錫干預大權，門吏接書尺，日數千。」
汎愛：猶博愛。論語學而：「泛愛衆，而親仁。」邢昺疏：「泛者，寬博之語。君子尊賢而容衆，或博愛衆人也。」「汎」同「泛」。
南越：秦漢時古稱，宋時泛指嶺南道廣州、循州、惠州等地。秦以任囂爲南海尉，任囂病篤，召爲龍川令。趙佗授其位，仍居其地。佗爲南越王，凡五世，九十三年而亡。見樂史太平寰宇記卷一五七。◎烹蟾蜍：宋唐慎微證類本草卷二二：「鼃……南人呼爲蛤子，食之至美，即今所謂之蛤，亦名水雞是也。閩、粤、浙東人以爲珍饌。」
百口：全家、近親一族。列子説符：「人有濱河而居者，習於水，勇於泅，操舟鬻渡，利供百口。」後漢書卷六四趙岐傳：「我北海孫賓石，闔門百口，埶能相濟。」
雞肋曾足安拳餘：指身體瘦弱，不堪受拳。晉書卷四九劉伶傳：「嘗醉與俗人相忤，其人攘袂奮拳而往。伶徐曰：『雞肋不足以安尊拳。』其人笑而止。」
於菟：虎之别稱。左傳宣公四年：「楚人謂乳穀，謂虎於菟。」杜預注：「於，音烏。菟，音徒。」
避謗：新唐書卷一五七陸贄傳：「既放荒遠，常闔户，人不識其面，又避謗不著書。」◎謝還往：蘇轍南窗：「閉門謝還往，不聞車馬音。」
杜門：史記卷五五留侯世家：「留侯性多病，即道引不食穀，杜門不出歲餘。」◎卻掃：文選江淹恨賦：「閉關卻掃，塞門不仕。」◎杜門卻掃：北史卷三三李謐傳：「遂絶跡下帷，杜門卻掃，棄産營書，手自删削。」
喧喧：形容聲音喧閙貌。何遜學古贈丘永嘉征還：「結客蔥河返，喧喧動四鄰。」柳永戚氏：「正蟬吟敗葉，蛩響衰草，相應喧喧。」
曷不往噪權門朱：梅堯臣送葛都官南歸：「家在千山古溪上，先應喜鵲噪門扉。」按：子西詩反用其意，言縱有鵲噪喧喧，亦屬徒然，莫如令其往噪權門。
解題：梅蟠爲惠州當地隱士，與子西相善，此詩即爲梅蟠所作。◎梅蟠：字子升，歸善縣人。神宗元豐八年進士。博學多才，不求仕進，鄉人稱曰梅夫子。凡惠州山川，多所留題。晚居豐湖，號羅浮山人，與子西游。見嘉靖惠州府志卷一一。
黄精：藥草名，屬多年生草本，中醫以其根莖入藥。蘇軾白水山佛跡巖：「當連青竹竿，下灌黄精圃。」査慎行補注：「博物志：太陽之草名曰黄精，餌之可以長生。世傳華佗『漆葉青黏散』，云青黏乃黄精之正葉者。抱朴子仙藥篇：黄精名兔竹，一名垂珠，服其華勝其實，服其實勝其根。」
俗眼但白髮但青：晉書卷四九阮籍傳：「籍又能爲青白眼，見禮俗之士，以白眼對之。及嵇喜來弔，籍作白眼，喜不懌而退。喜弟康聞之，乃齎酒挾琴造焉，籍大悦，乃見青眼。」
得失乘除適相補：韓愈三星行：「名聲相乘除，得少失有餘。」魏仲舉集注：「補注：曆家有增減率，遲速積，故有乘除之法。」
勿取讒人畀豺虎：詩經小雅巷伯：「取彼譖人，投畀豺虎。」毛傳：「投，棄也。」劉勰文心雕龍奏啓第二十三：「詩刺讒人，『投畀豺虎』。」
君不見，惠州城之西，永福古寺鍾崛奇。夜輒亡去黎明歸，萍沙摹糊水淋漓，山僧初驚久恬嬉。一夕徑去不返棲，父老嗟惜僧垂洟。明年夏旱江水低，此鍾居然水中坻。奔走往視空城陴，挽以巨纜牛百蹏。牛喘纜絶鍾不移，度不可得乃去之。江花開落水東馳，到今過者猶俯窺。刻舟記劍真自癡，不應此物猶沙泥。
解題：嘉靖惠州府志卷一二：「宋政和間，永福寺鍾常夜與龍塘蛟龍戰，中夜復回寺，邑人皆見之。一夕，鍾竟不返。僧求之不得。來年夏旱，江水落，鍾在水中。以百牛挽之，不動，乃已。唐博士有鍾潭行。」按：四明圖經：「大梅山，縣東南七十里，蓋梅子真梅福舊隱也。山頂有大梅木，其上則伐爲會稽禹祠之梁，其下則爲它山堰之梁。禹祠之梁，張僧繇圖龍於其上，夜或風雨，飛入鏡湖與龍鬥。後人見梁上水淋漓，而萍藻滿焉，始駭異之。」子西狀永福寺古鍾夜亡晝歸之離奇與此有異曲同工之妙。
惠州：方輿勝覽卷三六惠州：「古南粤之地，星紀之次。秦屬南海郡。漢因之，今州即漢博羅縣之地也。梁置梁化郡。隋置循州，煬帝改龍川郡。唐復置循州，今惠州本循州之舊理也。僞漢劉鋹移舊循州，立禎州。國朝避仁廟諱，改曰惠州。今領縣四，治歸善。」
永福寺：寺在惠州歸善縣西湖豐湖上，宋時建，明洪武中重修。見明一統志卷八。
居然：猶竟然，謂出乎意料。裴度雪中訝諸公不相訪：「滿空亂雪花相似，何事居然無賞心？」◎水中坻：詩經秦風蒹葭：「溯游從之，宛在水中坻。」毛傳：「坻，小渚也。」
刻舟記劍：吕氏春秋察今：「楚人有涉江者，其劍自舟中墜於水，遽契其舟，曰：『是吾劍之所從墜。』舟止，從其所契者入水求之。舟已行矣，而劍不行，求劍若此，不亦惑乎？」
僕夫取水古龍塘，水中木佛三肘長。隨波俛仰如簸糠，並流拯之置道傍。衲衣着帽僧伽裝，里人觀者如堵牆。相與築室臨滄浪，荷蓋荃壁辛夷梁。三日屋成小而香，野草江花薦芬芳，爐煙晝清一作青夜燈光。乃知實相無互鄉，人人性中普照王。
解題：詩言「僕夫取水古龍塘」，龍塘屬惠州，故此詩亦作於子西寓惠期間。
俛仰：升降貌。淮南子原道訓：「是故聖人將養其神，和弱其氣，平夷其形，而與道沉浮俛仰。」◎簸糠：詩經大雅生民：「或舂或揄，或簸或蹂。釋之叟叟，烝之浮浮。」毛傳：「揄，抒臼也。或簸穅者，或蹂黍者，釋淅米也。」孔穎達疏：「以『揄』文在『舂』下『簸』上，既舂而未簸，故知揄爲抒臼，謂抒米以出臼也，出臼則簸之，故或有簸糠者，或蹂黍者，謂蹂踐其黍然後舂之。」
僧伽：梵語譯音，原指出家佛教徒四人以上組成之僧侣團體，後單個和尚也稱「僧伽」，簡稱爲「僧」。此外，僧伽亦專指唐初高僧僧伽大師。釋僧伽者，蔥嶺北何國人。自言俗姓何氏，其何國在碎葉國東北，伽在本土少而出家爲僧，之後誓志游方，後建普照王寺。傳見宋高僧傳卷一八唐泗州普光王寺僧伽傳。
里人：同里之人，同鄉。晏子春秋問上：「人有酤酒者，爲器甚潔清，置表甚長，而酒酸不售。問之里人其故。」◎觀者如堵牆：禮記射義：「孔子射於矍相之圃，蓋觀者如堵牆。」
相與築室臨滄浪，荷蓋荃壁辛夷梁：楚辭湘君：「築室兮水中，葺之兮荷蓋。蓀壁兮紫壇，匊芳椒兮成堂。桂棟兮蘭橑，辛夷楣兮藥房。」洪興祖補注：「屈原困於世，願築室水中，託附神明而居處也。一本云以荷蓋。五臣云：願築室結茨於水底，用荷葉蓋之，務清潔也。補曰：『築』，版築也。……『蓀』，一作『荃』。……辛夷，香草，以作户楣。補曰：本草云：辛夷樹大，連合抱，高數仞。此花初發如筆，北人呼爲木筆；其花最早，南人呼爲迎春，逸云香草，非也。」
實相：佛教語，指萬物本然之狀。法華經方便品：「惟佛與佛，乃能究盡諸法實相。」南朝梁慧皎高僧傳義解支遁：「追蹤馬鳴，躡影龍樹；義應法本，不違實相。」◎互鄉：論語述而：「互鄉難與言。童子見，門人惑。」何晏集解：「鄭曰：互鄉，鄉名也。其鄉人言語自專，不達時宜，而有童子來見孔子，門人怪孔子見之。」後秦釋僧肇鳩摩羅什法師誄并序：「故乘時以會，錯枉以正。一扣則時無互鄉，再擊則畏壘歸仁。」見廣弘明集卷二三。
普照王：即僧伽大師，見本詩注。太平廣記卷九六異僧：「僧伽大師後於泗州臨淮縣信義坊乞地施標，將建伽藍於其標下。掘得古香積寺銘記，并金像一軀，上有『普照王佛』字，遂建寺焉。」
魯人酒薄邯鄲圍，西河渡橋南越悲。歲調紅藤百萬計，此貢一作無窮時。去年採藤藤已乏，今年採藤藤轉竭。入山十日脱身歸，新藤出土拳如蕨。淇園取竹況有年，越山採藤輸不前。今年輸藤指黄犢，明年輸藤波及屋。吾皇養民如養兒，鑿空爲此謀者誰？
解題：紅藤爲嶺南土産，朝廷歲歲徵收，此貢難繼。子西親歷輸藤之苦，憤而作此詩。◎王建：字仲初，潁川人。大曆十年丁澤榜第二人及第。釋褐授渭南尉，後遷太府寺丞、秘書丞、侍御史。大和中，出爲陝州司馬。從軍塞上，弓劍不離身。數年後歸，卜居咸陽原上。初遊韓愈門牆，爲忘年之友。與張籍契厚，唱答尤多。工爲樂府、歌行，格幽思遠。二公之體，同變時流。建性耽酒，放浪無拘。作宫詞百篇，特妙前古。傳見辛文房唐才子傳卷三。又嚴羽滄浪詩話詩體：「張籍、王建體，謂樂府之體同也。」
魯人酒薄邯鄲圍：莊子胠篋：「魯酒薄而邯鄲圍。」陸德明經典釋文注云：「楚宣王朝諸侯，魯恭公後至而酒薄，宣王怒，欲辱之。恭公不受命，乃曰：『我周公之胤，長於諸侯，行天子禮樂，勳在周室。我送酒已失禮，方責其薄，無乃太甚！』遂不辭而還。宣王怒，乃發兵與齊攻魯。梁惠王常欲擊趙，而畏楚救。楚以魯爲事，故梁得圍邯鄲。言事相由也，亦是感應。……許慎注淮南云：楚會諸侯，魯、趙俱獻酒於楚王，魯酒薄而趙酒厚，楚之主酒吏求酒於趙，趙不與。吏怒，乃以趙厚酒易魯薄酒，奏之。楚王以趙酒薄，故圍邯鄲也。」按：周煇清波雜志卷九池魚：「張無盡嘗作一表云：『魯酒薄而邯鄲圍，城門火而池魚禍。』」
西河渡橋南越悲：王應麟困學紀聞卷二：「唐子西採藤曲：『魯人酒薄邯鄲圍，西河渡橋南越悲。』下一句未見所出。」
歲調紅藤百萬計：按：據詩意，當是惠州貢藤供造藤橋之用。建炎以來繫年要録卷一七九：「罷廣南十州歲科黄河紅藤錢二千九百餘緡。」則前固有此貢也。
淇園取竹：史記卷二九河渠書：「是時東郡燒草，以故薪柴少，而下淇園之竹以爲楗。」裴駰集解：「晉灼曰：衛之苑也，多竹篠。」後漢書卷一六寇恂傳：「光武於是復北征燕、代。恂移書屬縣，講兵肄射，伐淇園之竹，爲矢百餘萬。」明一統志卷二八衛輝府：「淇園，在淇縣西北禮河社。昔衛武公年九十有五，猶自箴警國人，賦詩曰：『瞻彼淇奥，緑竹猗猗。』以美其德。漢武帝塞瓠子河，取淇園之竹以爲楗，寇恂伐淇園之竹爲矢百餘萬即此。」
今年輸藤指黄犢，明年輸藤波及屋：范成大後催租行：「去年衣盡到家口，大女臨歧兩分首。今年次女已行媒，亦復驅將换升斗。室中更有第三女，明年不怕催租苦！」按：范詩可謂窺入其意而規模形容之，子西實先發矣。
吾皇養民如養兒：僞古文尚書虞書大禹謨：「禹曰：『於，帝念哉！德惟善政，政在養民。』」左傳襄公十四年：「晉侯曰：『衛人出其君，不亦甚乎？』對曰：『或者其君實甚。良君將賞善而刑淫，養民如子，蓋之如天，容之如地。』」
百蟲蟄處安如家，阿香夜起推雷車。一時技癢不忍俊，撼動尺蠖掀龍蛇。龍蛇尺蠖跼已久，亦欲奮迅舒頑麻。夢中一震忽驚躍，發破墐户排泥沙。泥沙已出雷遽止，錯愕欲去難藏遮。蟲蛇狼狽莫知數，間有伏龍吁可嗟。
百蟲蟄：淮南子天文訓：「至秋三月，地氣不藏，乃收其殺。百蟲蟄伏，静居閉户。」梅堯臣蜜：「天寒百蟲蟄，割房霜在匕。」
技癢：文選潘岳射雉賦：「屏發布而累息，徒心煩而伎懩。」李善注引徐爰曰：「有伎藝欲逞曰伎懩也。」按：「技癢」通「伎懩」。杜甫八哀詩故著作郎貶台州司户滎陽鄭公虔：「貫穿無遺恨，薈蕞何技癢。」
奮迅：爾雅釋畜：「絶有力，奮。」郭璞注：「諸物有氣力多者，無不健自奮迅，故皆以名云。」劉禹錫連州臘日觀莫徭獵西山：「猜鷹慮奮迅，驚麏時跼跳。」蘇軾次韻子由書李伯時所藏韓幹馬：「龍膺豹股頭八尺，奮迅不受人間羈。」
墐户：禮記月令：「季秋之月蟄蟲咸俯在内，皆墐其户。」詩經豳風七月：「穹窒熏鼠，塞向墐户。」毛傳：「墐，塗也。」孔穎達疏：「墐户，明是用泥塗之，故以墐爲塗也。」
去年絃歌程水濱，甑中生塵范史雲。今年講學鵝城裏，關西孔子楊伯起。昔人論士觀心期，時人論士看目皮。只知黄鷂矜觜爪，不識騶虞避生草。
解題：此爲子西寄贈譚微之詩。據詩意，微之嘗往來於潮州、惠州等地講學授課。子西與其相善，詩中多有敬語稱之。
絃歌：古時授詩，均配以絃樂歌詠，故云。後因指禮樂教化、學習誦讀。韓詩外傳卷一：「原憲居魯，環堵之室，茨以蒿萊，蓬户甕牖，揉桑而爲樞，上漏下濕，匡坐而絃歌。」◎程水：雍正廣東通志卷一一潮州府：「程水，環城西南。源出義化，歷石坑、韓莆，逶迤二百餘里，歷西郊而南匯梅溪爲一。」
甑中生塵范史雲：范冉，字史雲，陳留外黄人。少爲縣小吏，後受業於樊英。又游三輔，就馬融通經。好違時絶俗，爲激詭之行。桓帝時以爲萊蕪長，遭母憂，不到官。後辟太尉府，以狷急不能從俗，常佩韋於朝。議者欲以爲侍御史，因遁身逃命於梁沛之間。或寓息客廬，或依宿樹蔭。如此十餘年，乃結草室而居焉。所止單陋，有時糧粒盡，窮居自若，言貌無改。閭里歌之曰：「甑中生塵范史雲，釜中生魚范萊蕪。」中平二年，年七十四，卒於家。傳見後漢書卷八一。
鵝城：方輿勝覽卷三六惠州：「郡名鵝城，舊經相傳，有古仙放木鵝，流而至於此，因建城。故至今稱爲鵝城、鵝嶺。」
關西孔子楊伯起：楊震，字伯起，弘農華陰人。哀平之世隱居教授。居攝二年，與兩龔、蔣詡俱徵，遂遁逃，不知所處。光武高其節，建武中，公車特徵。老病不到，卒於家。震少好學，受歐陽尚書於太常桓郁，明經博覽，無不窮究。諸儒爲之語曰：「關西孔子楊伯起。」傳見後漢書卷五四。
心期：陶淵明酬丁柴桑：「實欣心期，方從我游。」王勃山亭興序：「百年奇表，開壯志於高明；千里心期，得神交於下走。」
目皮：史記卷九七酈食其列傳：「酈生曰：『足下欲興天下之大事而成天下之大功，而以目皮相，恐失天下之能士。」
黄鷂：許慎説文：「鷂，鷙鳥也。」列子天瑞篇：「鷂爲鸇，鸇爲布穀，久復爲鷂，此物變也。」◎觜爪：亦作「爪觜」，謂鳥之嘴和爪，借指口才。韓愈嘲魯連子：「田巴兀老蒼，憐汝矜爪觜。」蘇軾送任伋通判黄州兼寄其兄孜：「因君寄聲問消息，莫對黄鷂矜爪觜。」
騶虞：傳説中之義獸。詩經召南騶虞：「彼茁者葭，壹發五豝，於嗟乎騶虞。」毛傳：「騶虞，義獸也。白虎，黑文，不食生物，有至信之德則應之。」司馬相如封禪文：「囿騶虞之珍群，徼麋鹿之怪獸。」◎生草：即青草、新生之草。莊子讓王：「原憲居魯，環堵之室，茨以生草。」郭慶藩集釋：「生者，謂新生未乾之草，即牽蘿補屋之意也。」李白梁甫吟：「猰貐磨牙競人肉，騶虞不折生草莖。」
大游落落如長松，説易妙合韋編翁。胸中藴藉入眉宇，筆下言語驅頭風。小游濯濯如春柳，十八書生過秦手。已將文舉呼大兒，更與長源爲小友。是家諸郎都幾人，傳聞一一連城珍。未識龍川五袴守，端似當年萬石君。
解題：此詩乃子西爲游使君二子游振、游旅所作，盡述游氏一門之道德文章、家風操守，其激賞之情如此。◎游使君：即游茂先，其二子振、旅。據子西故游茂先大夫元祐初爲唐安守豪逸喜賓客能劇飲譚笑蓋陳孟公之流今唐安絃索之盛甲於兩蜀自游使君始後累遷至秦鳳憲以卒既二十餘年而其子振旅遊嶠南相過於惠州作此詩贈之一詩，及吕陶蜀州重修大廳記：「是以居則悦服，去則見思，風跡光輝於一時，德聲洋溢於後世，游茂先之守唐安，抑用此術與？……今茂先之治大概如此，故予樂爲記之。茂先慷慨有遠度，每以功名自期，豈特區區乎此？他日去而顯矣，人必思之。有讀予文者，亦可以慰思也。」可知游茂先於元祐初爲蜀州唐安郡守。又據本詩：「未識龍川五袴守，端似當年萬石君。」及宋袁燮題唐子西與游公帖：「某之先君嗜古好書，於唐子西遺編愛之尤篤。嘗手自抄成一巨帙，意者深有契於心耶。所與游公帖：『不喜使君得循州，喜循州再得使君。』有味其言，故游氏子孫寶藏至今。某因是以知游公之賢，且有懷於先君，故並識之。」則知游茂先嘗爲龍川守，後累遷秦鳳憲以卒。
落落：猶磊落。三國志卷四彭羕傳：「若明府能招致此人，必有忠讜落落之譽。」楊炯和劉長史答十九兄：「風標自落落，文質且彬彬。」范仲淹送邢昂處士南游：「落落崆峒一大儒，四方心逸憶江湖。」
説易妙合韋編翁：史記卷四七孔子世家：「孔子晚而喜易。序彖、繫、象、説卦、文言。讀易，韋編三絶。曰：『假我數年，若是，我於易則彬彬矣。』」後以「韋編」代指易。楊炯王勃集序：「每覽韋編，思弘大易。」按：此處「韋編翁」指孔子。
筆下言語驅頭風：三國志卷二一王粲傳：「太祖並以琳、瑀爲司空軍謀祭酒，管記室，軍國書檄多琳、瑀所作也。」裴松之注：「典略曰：琳作諸書及檄，草成，呈太祖。太祖先苦頭風，是日疾發。卧讀琳所作，翕然而起，曰：『此愈我病！』數加厚賜。」
濯濯：明浄貌。詩經大雅崧高：「四牡蹻蹻，鉤膺濯濯。」毛傳：「濯濯，光明也。」晉書卷八四王恭傳：「恭美姿儀，人多愛悦，或目之云：『濯濯如春月柳。』」唐喬知之折楊柳：「可憐濯濯春楊柳，攀折將來就纖手。」
十八書生：史記卷八四賈生列傳：「賈生名誼，洛陽人也。年十八，以能誦詩屬書聞於郡中。」◎過秦手：以賈誼作過秦論以喻小游之文采風流。
已將文舉呼大兒：後漢書卷八下禰衡傳：「禰衡，字正平，平原般人也。少有才辯，而尚氣剛傲，好矯時慢物。……常稱曰：『大兒孔文舉，小兒楊德祖。餘子碌碌，莫足數也。』」
更與長源爲小友：新唐書卷一三九李泌傳：「李泌，字長源，魏八柱國弼六世孫。徙居京兆，七歲知爲文。……張九齡尤所奬愛，常引至卧内。九齡與嚴挺之、蕭誠善。挺之惡誠佞，勸九齡謝絶之。九齡忽獨念曰：『嚴太苦勁，然蕭軟美可喜。』方命左右召蕭，泌在旁，帥爾曰：『公起布衣，以直道至宰相，而喜軟美者乎？』九齡驚，改容謝之，因呼『小友』。」
五袴守：後漢書卷三一廉范傳：「建初中，范遷蜀郡太守……舊制禁民夜作，以防火災，而更相隱蔽，燒者日屬。范乃毁削先令，但嚴使儲水而已。百姓爲便，乃歌之曰：『廉叔度，來何暮？不禁火，民安作。平生無襦今五絝。』」後以「五袴」爲稱頌地方官吏布施善政之詞。
萬石君：漢書卷四六石奮傳：「奮長子建，次甲，次乙，次慶，皆以馴行孝謹，官至二千石。於是景帝曰：『石君及四子皆二千石，人臣尊寵乃舉集其門。』凡號奮爲萬石君。」
解題：子西寓惠六年，與當地士人相處甚歡，臨别北歸，心中念念。此詩即爲子西北歸道經廣州，寄贈故人之作。◎陳伯修、李文輔、梁昭德：嘉靖惠州府志卷一一：「梁昭德，歸善人，政和間以三禮出身，授循州僉判，有治狀。與唐子西爲友。」同卷：「宋陳伯修、李文輔皆歸善人，與梁昭德爲友。鄉黨重之，號『三善士』。唐庚謫惠，交游甚密。復官北歸，别三子詩云云。」
放猿：宋吴曾能改齋漫録卷一一：「吉水與敝邑接境，有曾庶幾者，隱士也。五代時，中朝累有聘召，不赴。故老有能記其放猿絶句云：『孤猿鎖檻歲年深，放出城南百丈林。緑水任君連臂飲，青山不用斷腸吟。』」
孺子社：史記卷五六陳丞相世家：「里中社，平爲宰，分肉食甚均。父老曰：『善，陳孺子之爲宰！』平曰：『嗟乎，使平得宰天下，亦如是肉矣！』」按：子西以「孺子」代指陳伯修，以其與陳平同姓故。
柱史：即「柱下史」之省稱，代指老子。史記卷六三老子列傳：「周守藏室之史也。」後漢書卷五九張衡傳：「庶前訓之可鑽，聊朝隱乎柱史。」李賢注：「應劭曰：老子爲周柱下史，朝隱終身無患，是爲上也。」按：子西以「柱史」代指李文輔，以其與老子同姓故。
五噫：後漢書卷八三梁鴻傳：「鴻因東出關，過京師，作五噫之歌曰：『陟彼北芒兮，噫！顧覽帝京兮，噫！宫室崔嵬兮，噫！人之劬勞兮，噫！遼遼未央兮，噫！』肅宗聞而非之，求鴻不得。乃易姓運期，名燿，字侯光，與妻子居齊魯之間。」按：子西以「五噫孫」代指梁昭德，取其爲梁鴻後人意。
天口：漢書卷三藝文志：「田子二十五篇。名駢，齊人，游稷下，號『天口駢』。」文選任昉宣德皇后令：「辯析天口，而似不能言。」李善注引七略：「齊田駢好談論，故齊人爲語曰『天口駢』。天口者，言田駢子不可窮，其口若事天。」蘇軾次韻和晁無咎學士相迎：「胸中自有談天口，坐卻秦軍發墨守。」
盡地力：史記卷一二九貨殖列傳：「當魏文侯時，李克務盡地力。」司馬貞索隱：「案：漢書食貨志李悝爲魏文侯作盡地力之教，國以富强。今此及漢書言『克』，皆誤也。劉向别録則云『李悝』也。」按：李悝即李克，古時即有將其誤作二人者。
去去寬鄉託此蹤，閙中無地頓衰翁。未誅綺語猶輕典，更賜羅浮有底功。蝦菜賤時皆丙穴，茅柴美處即郫筒。着鞭要及春前到，趁賦梅花庾嶺東。
去去：曹植雜詩其二：「去去莫復道，沈憂令人老。」門有萬里客：「行行將復行，去去適西秦。」◎寬鄉：人少田多之地。隋書卷二四食貨志：「天保八年，議徙冀、定、瀛無田之人，謂之樂遷，於幽州范陽寬鄉以處之。」新唐書卷五一食貨志：「田多可以足其人者爲寬鄉，少者爲狹鄉。」
綺語：韓愈、孟郊城南聯句一百五十韻：「綺語洗晴雪，嬌辭哢雛鶯。」魏仲舉集注：「孫曰：綺語，美言也。語言温美，足以洗晴雪也。」◎輕典：周禮秋官大司寇：「大司寇之職，掌建邦之三典，以佐王刑邦國，詰四方。一曰刑新國用輕典。」鄭玄注：「典，法也。……用輕法者，爲其民未習於教。」
羅浮：方輿勝覽卷三六惠州：「羅山，在博羅西北三十里。漢志：浮山自會稽浮來，博於羅山，故又名博羅山。羅浮記云：蓬萊之一島，堯時洪水所漂，浮海而來，與羅山合而爲一。」
蝦菜：海鮮屬，魚類菜肴之泛稱。杜甫贈韋七贊善：「洞庭春色悲公子，蝦菜忘歸范蠡船。」仇兆鰲詳注：「馬永卿嬾真子曰：嘗見浙人呼海錯爲蝦菜，每食不可缺。」◎丙穴：本爲地名，即大丙山之穴，在今陝西略陽縣東南，與勉縣接境。四川城口縣南、廣元縣北、雅安縣南亦有丙穴。文選左思蜀都賦：「嘉魚出於丙穴，良木攢於褒谷。」李善注：「丙穴，在漢中沔陽縣北，有魚穴二所，常以三月取之。丙，地名也。」後亦泛指嘉魚名。太平御覽卷九三七引張華博物志：「江陽縣北有魚穴二所，常以二月八日出魚，魚名丙穴。」
茅柴：村酿薄酒。蘇軾岐亭其四：「幾思壓茅柴，禁網日夜急。」傳王十朋集注：「演：南方有茅柴酒。次公：茅柴乃村落所釀醨薄酒也。」◎郫筒：原指竹製盛酒器。范成大吴船録：「郫商截大竹長二尺以下，留一節爲底，刻其外爲花紋，上有蓋，以鐵爲提梁。或朱或黑或不漆，大率挈酒竹筒耳。」後亦泛指酒名。杜甫將赴成都草堂途中有作先寄嚴鄭公五首其一：「魚知丙穴由來美，酒憶郫筒不用酤。」仇兆鰲詳注：「成都記：成都府西五十里，因水標名曰郫縣，以竹筒盛美酒，號爲郫筒。」
賦梅：隋開皇中，趙師雄於羅浮山遇一女郎。與之語，則芳香襲人，語言清麗，遂相飲，竟醉。及覺，乃在大梅樹下。事見舊題柳宗元龍城録。後世因以爲詠梅典實。◎庾嶺：即大庾嶺，一名東嶠山，即漢塞上也。越相吕嘉破漢將軍韓千秋於石門封，送漢節置於塞上，即此嶺。本名塞上，漢伐南越有監軍姓庾，城於此地，衆軍皆受庾節度，故名大庾。五嶺之戍中，此最在東，故曰東嶠。見李吉甫元和郡縣志卷三五。李商隱對雪：「梅花大庾嶺頭發，柳絮章臺街裏飛。」鄭谷府試木向榮：「庾嶺梅先覺，隋堤柳暗驚。」
解題：宋代遠謫嶺南之官，若行水路，必經沔水，此即爲子西赴惠道中所作。宋羅大經鶴林玉露甲編卷四：「後以黨祸謫羅浮……又云：『鶴歸遼海悲人世，猿入巴山叫月明。唯有蟲沙今好在，往來休傍水邊行。』抱朴子云，周穆王南征，一軍皆化。君子化爲猿鶴，小人化爲蟲沙。詩意言君子或死或貶，唯小人得志，深畏其含沙射影也。」◎沔：水名。北源出自今陝西留壩縣西，一名沮水；西源出自今寧强縣北，二源合流後通稱漢水，故古代也作漢水别稱。又沔水入江後，今湖北武漢以下之長江，古代亦通稱沔水。尚書禹貢：「梁州浮於潛，逾於沔。」孔傳：「漢上曰沔。」漢書卷二八下地理志下武都顔師古注：「東漢水受氐道水，一名沔，過江夏，謂之夏水，入江。」
鶴歸遼海：搜神後記卷一：「丁令威，本遼東人，學道於靈虚山。後化鶴歸遼，集城門華表柱。時有少年，舉弓欲射之。鶴乃飛，徘徊空中而言曰：『有鳥有鳥丁令威，去家千年今始歸。城郭如故人民非，何不學仙塚纍纍。』遂高上沖天。」後常用此感歎人世變遷。
猿入巴山：酈道元水經注卷三四江水：「漁者歌曰：『巴東三峽巫峽長，猿鳴三聲淚沾裳。』」吴曾能改齋漫録卷八：「川峽記行者歌曰：『巴東三峽猿鳴悲，猿啼三聲淚沾衣。』故古樂府有巫峽長：『猿鳴三聲淚沾裳。』」
沙蟲：藝文類聚卷九引葛洪抱朴子：「周穆王南征，一軍盡化，君子爲猿爲鶴，小人爲蟲爲沙。」
朝持漢使節，暮作楚囚奔。路入離騷國，江通欸乃村。垣牆知地濕，草木驗冬温。寂寞桃源路，行人祇斷魂。
解題：此詩應是子西貶謫途中道過武陵時所作。因路入屈原放逐之地，子西心有戚戚，入桃源亦唯有斷魂而已。◎武陵：荆州屬。秦昭王置，名黔中郡，高帝五年更名。先賢傳曰：「晉代太守趙厥問主簿潘京曰：『貴郡何以名武陵？』京曰：『鄙郡本名義陵，在辰陽縣界，與夷相接，爲所攻破。光武時移東出，遂得見全，先識易號。傳曰「止戈爲武，高平曰陵」，於是改名焉。』」見後漢書卷一一二郡國志武陵郡注。
朝持漢使節：古代使臣奉命出行，必執符節以爲憑證。史記卷一二馮唐列傳：「是日令馮唐持節赦魏尚，復以爲雲中守。」◎使節：古代卿大夫聘於天子諸侯時所持符信。周禮地官掌節：「凡邦國之使節：山國用虎節，土國用人節，澤國用龍節。」鄭玄注：「使節，使卿大夫聘於天子諸侯，行道所執之信也。」宋徐鉉南都遇前嘉魚劉令言遊閩嶺作此與之：「我持使節經韶石，君作閒遊過武夷。」
楚囚：左傳成公九年：「晉侯觀於軍府，見鍾儀。問之曰：『南冠而縶者，誰也？』有司對曰：『鄭人所獻楚囚也。』」本指被俘之楚人，後借指處境窘迫無計可施者。藝文類聚卷三六周王褒贈周處士：「猶持漢使節，尚服楚臣冠。」
離騷：史記卷八四屈原列傳：「屈平疾王聽之不聰也，讒諂之蔽明也，邪曲之害公也，方正之不容也，故憂愁幽思而作離騷。離騷者，猶離憂也。」按：此處「離騷國」泛指屈原流放地區。
欸乃：象聲詞，即摇櫓聲。柳宗元漁翁：「煙銷日出不見人，欸乃一聲山水緑。」元結欸乃曲：「誰能聽欸乃，欸乃感人情。」題注：「棹舡之聲。」
桃源路：陶淵明作桃花源記，謂有漁人從桃花源入一山洞，見秦時避亂者後裔居於此地，其間「土地平曠，屋舍儼然。有良田、美池、桑竹之屬。阡陌交通，雞犬相聞。其中往來種作，男女衣着悉如外人。黄髮垂髫，並怡然自樂」。漁人出洞歸，後欲再尋，終不復得前路。後遂用以指避世隱居之處，亦指理想境地。孟浩然高陽池送朱二：「殷勤爲訪桃源路，予亦歸來松子家。」
解題：此詩作於子西貶謫途中道經長沙之時。相比武陵道中之淒清苦楚，此詩略顯豁達，似將「人際感蕩」融入「江山之助」之中也。
湘靈：傳説中湘水之神。楚辭遠遊：「使湘靈鼓瑟兮，令海若舞馮夷。」洪興祖補注：「此湘靈乃湘水之神，非湘夫人也。」一説，湘靈爲舜妃，即湘夫人。後漢書卷六上馬融傳：「湘靈下，漢女游。」李賢注：「湘靈，舜妃，溺於湘水，爲湘夫人也。」
楚些：楚辭招魂以楚國民間流行之招魂詞形式寫成，句尾皆有「些」字。後因以「楚些」指招魂歌，亦泛指楚地之樂調或楚詞。韓愈、孟郊遠遊聯句：「楚些待誰弔。」魏仲舉集注「孫曰：楚些，宋玉招魂也。『些』，語助。」
遷客：遭貶斥放逐之人。江淹恨賦：「或有孤臣危涕，孽子墜心。遷客海上，流戍隴陰。」劉長卿聽笛歌别鄭協律：「舊遊憐我長沙謫，載酒沙頭送遷客。」
解題：步，用同「埠」。指水邊停船處。酈道元水經注卷三九贛水：「又東北逕王步。步側有城，云是孫奮爲齊王鎮此，城之，今謂之王步，蓋齊王之渚步也。」柳宗元永州鐵爐步志：「江之滸，凡舟可縻而上下者曰步。永州北郭有步，曰鐵爐步。」按：由此推知，鴨步亦爲一地名。如楊萬里泊鴨步：「江流自在水風輕，雲去天來半欲晴。兩岸東窗三十里，李花獨對隔江明。」
伏波：漢將軍名號，西漢路博德、東漢馬援皆受封爲伏波將軍。史記卷一一一衛將軍驃騎列傳：「將軍路博德，平州人，以右北平太守從驃騎將軍有功，爲符離侯。驃騎死後，博德以衛尉爲伏波將軍，伐破南越。」後漢書卷二四馬援列傳：「又交阯女子徵側及女弟徵貳反，攻没其郡。九真、日南、合浦蠻夷皆應之，寇略嶺外六十餘城，側自立爲王。於是璽書拜援伏波將軍，以扶樂侯劉隆爲副，督樓船將軍段志等南擊交阯。」
蛟鼉：漢書卷五七上司馬相如子虚賦：「其中則有神龜蛟鼉，毒冒鼈黿。」顔師古注：「張揖曰：蛟狀魚身而蛇尾，皮有珠。鼉似蜥蜴而大，身有甲，皮可作鼓。」杜甫送顧八分文學適洪吉州：「舟楫無根蒂，蛟鼉好爲祟。」
解題：劉克莊後村詩話前集卷二：「『潮田無惡歲，酒國有長春。草木疑靈藥，漁樵或異人。』『花開不旋踵，草薙復齊腰。』『團扇侵時令，方書遣晝長。』『問學兼儒釋，交游半士農。』『國計中宵切，家書隔歲通。』『關河先隴遠，天地小臣孤。』『山静似太古，日長如小年。』皆唐子西惠州詩也，曲盡南州景物，略無遷謫悲酸之態。」
浮山：即羅浮之簡稱，此處代指惠州。見南遷注。◎傾蓋：史記卷八三鄒陽列傳：「諺曰：『白頭如新，傾蓋如故。』何則？知與不知也。」司馬貞索隱：「志林曰：『傾蓋者，道行相遇，軿車對語，兩蓋相切，小欹之，故曰傾。』」亦指初次相逢。儲光羲貽袁三拾遺謫作：「傾蓋洛之濱，依然心事親。」
潮田：宋曾慥類説卷四引唐鄭熊番禺雜記潮田：「以潮水溉田，名潮田。」錢起送族侄赴任：「雲山深郡郭，花木浄潮田。」
解題：黄徹䂬溪詩話卷一載，東坡遊武昌，嘗作秧馬歌，叙述秧馬甚詳。唐子西至羅浮，始識此器，作詩云云，亦巧於用事。◎秧馬：古時農民拔秧時所坐器具。形如船，底平滑，首尾上翹，利於秧田中滑移。蘇軾秧馬歌并引：「過廬陵，見宣德郎致仕曾君安止。出所作禾譜，文既温雅，事亦詳實，惜其有所缺，不譜農器也。予昔遊武昌，見農夫皆騎秧馬，以榆棗爲腹，欲其滑；以楸桐爲背，欲其輕；腹如小舟，昂其首尾；背如覆瓦，以便兩髀。雀躍於泥中，繫束藳其首以縛秧。日行千畦，較之傴僂而作者，勞佚相絶矣。史記：禹乘四載，泥行乘橇，解者曰：『橇形如箕，擿行泥上。』豈秧馬之類乎？作秧馬歌一首，附於禾譜之末云。」
明時：喻政治清明之朝代，古時常用以稱頌本朝。曹植求自試表二首其一：「志欲自效於明時，立功於聖世。」◎受一廛：孟子滕文公上：「遠方之人，聞君行仁政，願受一廛而爲氓。」趙岐注：「廛，居也。自稱遠方之人願爲氓。氓，野人也。」
着鞭：晉書卷六二劉琨傳：「琨與范陽祖逖爲友，聞逖被用，與親故書曰：『吾枕戈待旦，志梟逆虜，常恐祖生先吾着鞭。』」唐王貞白洛陽道：「唯恐着鞭遲，誰能更迴顧。」
行藏：謂出處、行止。論語述而：「用之則行，舍之則藏。」潘岳西征賦：「孔隨時以行藏，蘧與國而舒卷。」江淹鮑參軍戎行：「豎儒守一經，未足識行藏。」◎吾家舉：即戰國時梁人唐舉，以善相術名世，「舉」一作「莒」。荀子非相：「今之世，梁有唐舉，相人之形狀、顔色而知其吉凶、妖祥，世俗稱之。古之人無有也，學者不道也。」事見史記卷七九蔡澤列傳。
解題：李慶甲瀛奎律髓匯評卷四三：「紀昀評：次句淺陋，押韻甚巧，而巧處正是小處，故曰小巧。『廉』字與『山』何涉？先插『取足』二字，則『廉』字有根，此爲引韻之法。」清吴喬圍爐詩話卷五：「中聯小有丰致。」
眉尖：猶眼前，目前。蔡襄錢塘題壁一作蘇軾過濰州驛見蔡君謨題詩壁上：「綽約新嬌生眼底，侵尋舊事上眉尖。」按：首聯乃用東坡「日啖荔支三百顆，不辭長作嶺南人」之意，若言東坡之曠達，子西可謂善學者矣。
取足：充分取得。桓寬鹽鐵論卷四：「大夫曰：『山岳有饒，然後百姓贍焉；河海有潤，然後民取足焉。』」陶淵明移居其一：「敝廬何必廣，取足蔽床席。」◎未害廉：南史卷六二朱异列傳：「异年二十，出都詣尚書令沈約，面試之，因戲异曰：『卿年少，何乃不廉？』异逡巡未達其旨。約乃曰：『天下唯有文義棋書，卿一時將去，可謂不廉也。』」
辨謗：對他人之毁謗予以申辯、駁正。「辨」，通「辯」。舊唐書卷一六六元稹傳：「至於陳暢辨謗之章，去之則無以自明於朋友矣。」◎家一喙：柳宗元與蕭翰林俛書：「余雖家置一喙以自稱道，詬益甚耳。」
三縑：新唐書卷一七六皇甫湜傳：「皇甫湜求分司東都。留守裴度辟爲判官。度修福先寺，將立碑，求文於白居易。湜怒曰：『近捨湜而遠取居易，請從此辭。』度謝之。湜即請斗酒，飲酣，援筆立就。度贈以車馬繒綵甚厚。湜大怒曰：『自吾爲顧況集序，未常許人。今碑字三千，字三縑，何遇我薄邪？』度笑曰：『不羈之才也。』從而酬之。」按：李慶甲瀛奎律髓匯評卷四三：「無名氏甲：惠州，廣東。皇甫湜爲裴晉公作碑，每字以三縑與之。」
老師：史記卷七四荀卿列傳：「田駢之屬皆已死，齊襄王時，而荀卿最爲老師。」◎補處：佛教語。前佛既滅後，菩薩成佛而補其位之稱。徐陵東陽雙林寺傅大士碑：「子長、子雲，自叙元系，則云補處菩薩，仰嗣釋迦。」後用以借指補官。按：方回瀛奎律髓卷四三：「大觀四年，子西謫惠州，乃東坡補處。二字出釋書，釋迦佛補處，如崛闍耆、給孤獨，曾是佛位之地。」
載酒時來餉子雲：漢書卷八七下揚雄傳：「雄以病免，復召爲大夫。家素貧，耆酒，人希至其門。時有好事者載酒肴從游學，而鉅鹿侯芭常從雄居，受其太玄、法言焉。」
擾擾膠膠：莊子天地：「堯曰：『膠膠擾擾乎！子，天之合也。』」郭象注：「自嫌有事。」成玄英疏：「膠膠、擾擾，皆擾亂之貌也。」陸德明經典釋文：「膠膠，交卯反。司馬云：和也。擾擾，而小反。司馬云：柔也。案如注意，膠膠擾擾，動亂之貌。」王安石答韓持國芙蓉堂二首其二：「乞得膠膠擾擾身，五湖煙水替風塵。」
故將軍：史記卷一九李將軍列傳：「廣家與故潁陰侯孫屏野居藍田南山中射獵。嘗夜從一騎出，從人田閒飲。還至霸陵亭，霸陵尉醉，呵止廣。廣騎曰：『故李將軍。』尉曰：『今將軍尚不得夜行，何乃故也！』止廣宿亭下。」
解題：東坡寓惠時嘗居水東，子西欽慕其人其詩，暇時亦前往東坡故居憑弔，有感「其室則邇，其人甚遠」，故作此詩以懷之。可參卷一雙榕解題。
其室邇：詩經鄭風東門之墠：「其室則邇，其人甚遠。」毛傳：「邇，近也。得禮則近，不得禮則遠。」
所存神：孟子盡心上：「君子所過者化，所存者神，上下與天地同流，豈曰小補之哉？」趙岐注：「君子通於聖人，聖人如天，過此世能化之，存在此國，其化如神，故言與天地同流也。」
碑壞：吴曾能改齋漫録卷一一：「崇寧二年，有旨：應天下碑碣牓額，係東坡書撰者，並一例除毁。」◎詩無敵：杜甫春日憶李白：「白也詩無敵，飄然思不群。」
堂空德有鄰：蘇軾用前韻再和孫志舉：「我室思無邪，我堂德有隣。」傳王十朋集注：「次公：先生蓋取詩三百之義以名其室，取『德不孤』之義以名其堂。」方輿勝覽卷三六惠州：「白鶴觀觀廢，蘇子瞻請其地築室以居。堂曰『德有鄰』，齋曰『思無邪』。」
稍奸黠：韓愈醉留東野：「韓子稍奸黠，自慚青蒿倚長松。」宋邵博邵氏聞見後録卷一八：「劉中原父每戲曰：『永叔於韓文，有公取、有竊取，竊取者無數，公取者粗可數。永叔贈僧云：「韓子亦嘗謂，收斂加冠巾。」乃退之送僧澄觀「我欲收斂加冠巾」也。永叔聚星堂燕集云：「退之嘗有云：青蒿倚長松。」乃退之醉留孟東野「自慚青蒿倚長松」也。非公取乎？』」按：宋人善取前人佳句，反復錘煉，融爲己出，自歐陽永叔已成風氣，子西亦多取此法。
栖禪山：即惠州豐湖孤山之栖禪山寺，東坡詩文多涉之。朝雲墓誌銘：「紹聖三年七月壬辰，朝雲卒于惠州，年三十四。八月庚申，葬之豐湖之上，栖禪山寺之東南。」江月五首并引：「予嘗夜起，登合江樓，或與客游豐湖，入栖禪寺，扣羅浮道院，登逍遥堂，逮曉乃歸。」又殘臘獨出其二：「平湖春草合，步到栖禪寺。」
海雨：蘇軾舟行至清遠縣見顧秀才極談惠州風物之美：「江雲漠漠桂花濕，海雨翛翛荔子然。」清吴綺嶺南風物記：「嶺南天氣常如三四月時，夏多雨，則不熱；秋無雨，則甚熱。東坡云：『四時皆似夏，一雨便成秋。』許丁卯集朝臺送客有懷云：『江南帶日秋偏熱，海雨隨風夏亦寒。』皆實録也。」
望鄉臺：蜀中廣記卷二四：「益州記云：『昇仙亭夾路有二臺，一名望鄉臺，在縣北九里。』成都記曰：『望鄉臺，蜀王秀所作。』」杜甫雲山：「神交作賦客，力盡望鄉臺。」李商隱朱槿花其二：「征南予更遠，吟斷望鄉臺。」
如何借得維摩手，斷取西南故國來：蘇軾虎跑泉：「故知此老如此泉，莫作人間去來想。」施元之注：「維摩經：維摩詰左手斷取三千大千世界，著右手掌中又復還置本處，不使人有往來想。」
解題：景初與子西早年相識，是爲知交好友。子西寓惠染疾，景初書信存問，兼示藥物，本詩即爲此作。◎景初：方回瀛奎律髓卷四三：「任景初，亦蜀人，大觀四年同子西入京師。子西貶之明年，景初亦謫江左，皆數歲未得歸。」按：方回此説，蓋據本卷大觀四年春吾與友人任景初舍弟端孺自蜀來京師至長安時方寒食吾三人相與戎服遊九龍池飲酒賦詩樂甚是歲吾遷嶺表明年景初亦謫江左忽忽數歲皆未得去寒食無幾念念悽然作詩寄任因命舍弟同賦而言。又宋馬永卿嬾真子卷三：「前漢凡三處載召平：蕭何傳：召平即東陵侯也；項羽傳：召平即廣陵人也；齊悼惠王傳：齊相召平，不知何許人，爲魏勃所紿至自殺，乃曰：『嗟乎！道家之言，當斷不斷，反受其亂。』僕頃在海州，常與任景初、陳子直論之。景初曰：『此必非東陵侯。且淮陰侯在蕭何術中，而東陵常爲何畫策，其術高矣，必不爲勃所紿。』子直曰：『不然。夫爲人畫策則工，若自爲計多拙，故曰傍觀者審，當局者迷。』二人争論不已。僕從傍解之曰：『謂之非東陵侯，既無所據；必爲東陵侯，恐受屈。』」知任景初嘗居海州，與馬永卿、陳子直游。
下澤：即下澤車。後漢書卷二四馬援傳：援從容謂官屬曰：「吾從弟少游常哀吾慷慨多大志，曰：『士生一世，但取衣食裁足，乘下澤車，御款段馬，爲郡掾吏，守墳墓，鄉里稱善人，斯可矣。致求盈餘，但自苦耳。』」李賢注：「周禮曰『車人爲車，行澤者欲短轂，行山者欲長轂，短轂則利，長轂則安』也。」王績在京思故園見鄉人問：「行當驅下澤，去剪故園萊。」
仰高山：詩經小雅車舝：「高山仰止，景行行止。」鄭箋：「古人有高德者則慕仰之，有明行者則而行之。」
耕耦：亦作「耦耕」，原意謂二人並耕，後亦泛指農事或務農。禮記月令：「季冬之月命農計耦耕事，脩耒耜，具田器。」論語微子：「長沮、桀溺耦而耕。」陶淵明辛丑歲七月赴假還江陵夜行塗口：「商歌非吾事，依依在耦耕。」
賜環：舊時放逐之臣，遇赦召還謂「賜環」。荀子大略：「絶人以玦，反絶以環。」楊倞注：「古者臣有罪待放於境，三年不敢去，與之環則還，與之玦則絶，皆所以見意也。」
重陽陶令節，單閼賈生年。秋色蒼梧外，衰顔紫菊前。登高知地盡，引滿覺天旋。去歲京城雨，茱萸對惠連。
解題：詩言「去歲京城雨，茱萸對惠連」，表明去年重陽子西尚在京師，故此詩當作於政和元年九月初九。李慶甲瀛奎律髓匯評卷一六：「方回：唐子西詩無往不工。此政和辛卯年謫居惠州時。用『單閼賈生』對『重陽陶令』，工矣。『蒼梧』、『紫菊』又工。『登高』、『引滿』，『地盡』、『天旋』之聯，又愈工。末句用『茱萸』事思弟，尤工也。紀昀：五句自佳，六句寫醉態，未雅。虚谷以爲愈工，非是。三四借對法，末二句一點便佳，筆墨高絶。」◎舍弟：唐庚弟庾，字端孺，與子西同赴京師。會子西安置惠州，亦千里往視，與兄手足之愛，親炙最久。見弟庾序。
重陽陶令節：太平御覽卷三二引續晉陽秋：「陶潛九月九日無酒，宅邊東籬下菊叢中擿盈把，坐其側。未幾，望見白衣人至，乃王弘送酒也。即便就醉，而後歸。」
單閼賈生年：單閼，歲陰名，卯年之别稱。爾雅釋天：「太歲在卯曰單閼。」史記卷二七天官書：「單閼歲，歲陰在卯，星居子。」司馬貞索隱：「李巡云：陽氣推萬物而起，故曰單閼。」賈誼鵩鳥賦：「單閼之歲兮，四月孟夏，庚子日斜兮，鵩集予舍。」
秋色蒼梧外：蒼梧，見本卷舜祠注。杜甫暮秋將歸秦留别湖南幕府親友：「水闊蒼梧野，天高白帝秋。」
引滿：漢書卷一上叙傳：「皆引滿舉白，談笑大噱。」顔師古注：「謂引取滿觴而飲，飲訖，舉觴告白盡不也。」
茱萸對惠連：謝惠連，南朝宋著名文學家，陳郡陽夏人，謝方明子。惠連幼而聰敏，年十歲能屬文。與族兄謝靈運善，深相知賞。其文高妙，文章並傳於世，又嘗爲雪賦，亦以高麗見奇。傳見宋書卷五三。按：子西以靈運自喻，以惠連喻弟庾，又用王維九月九日憶山東兄弟「遥知兄弟登高處，遍插茱萸少一人」之意，聊發懷人之思。
西州消息到南州，骨肉無他歲有秋。驥子解吟青玉案，木蘭堪戰黑山頭。即時旅思春冰坼，昨夜燈花黍穗抽。從此歸田應坐享，故山已爲理菟裘。
解題：子西寓惠，忽有家書自蜀中遥至，知年成豐穰，家人無恙，兒女成人，不勝欣喜，大解鄉愁，故作此詩。劉克莊後村詩話前集卷二：「七言如『身雜蜑中誰是我，食除蛇外總隨鄉』、『驥子能吟青玉案，木蘭堪戰黑山頭』，亦甚工。」按：頸聯用逆挽法，句法同李商隱馬嵬「此日六軍同駐馬，當時七夕笑牽牛。」
西州：泛指巴蜀之地，即子西故鄉。後漢書卷三一廉范傳：「范父遭喪亂，客死於蜀漢，范遂流寓西州。」◎南州：泛指南方地區。楚辭遠遊：「嘉南州之炎德兮，麗桂樹之冬榮。」江淹遊黄蘖山：「南州饒奇怪，赤縣多靈仙。」胡之驥注：「南州，南方之州也。」亦或指兩粤。杜甫從人覓小胡孫許寄：「人説南州路，山猿樹樹懸。」仇兆鰲詳注：「顧注：兩粤爲南州路。」
有秋：即豐收、豐年。尚書商書盤庚上：「若農服田力穡，乃亦有秋。」陶淵明丙辰歲八月中於下潠田舍穫：「司田春有秋，寄聲與我諧。」
驥子：原謂駿馬，此處代指兒子。北史卷三八裴延儁傳：「二子景鸞、景鴻並有逸才，河東呼景鸞爲驥子，景鴻爲龍文。」杜甫潛興：「驥子好男兒，前年學語時。」郭知達集注：「驥子，宗武，公之子也。」按：杜甫宗武生日題注：「宗武小名驥子，夔州集中有宗武生日詩，蓋老杜入蜀，而家在鄜州，武時尚幼，此則已能誦書，乃又越數年而作也。」按：子西正用老杜詩意。◎青玉案：此處泛指古詩。杜甫又示宗武：「試吟青玉案，莫羨紫羅囊。」仇兆鰲詳注：「青玉案，謂古詩。」
木蘭堪戰黑山頭：木蘭辭：「旦辭黄河去，暮至黑山頭。」按：此二句言子西離家數載，子女業已成年，欣慰之餘尚有難以相會之愁思。
菟裘：地名，即今山東泗水縣。左傳隱公十一年：「羽父請殺桓公，將以求大宰。公曰：『爲其少故也，吾將授之矣。使營菟裘，吾將老焉。』」後因以稱告老退隱之居所。
楚人季布以勇顯，魯國朱家用俠聞。馳馬彎弓臣好武，吹毛洗垢吏深文。王孫此日誰漂母，卿子前時號冠軍。滿引一盃齊物論，白衣蒼狗聽浮雲。吾在惠州作酒二種，其和者名「養生主」，其稍勁者名「齊物論」。後禁「主」字，遂去其一。
解題：由詩題可知，此詩亦作於子西寓惠期間。何邦直「有功不賞，反得罪，來惠州」，子西爲其不平，呼與飲酒，卻生浮雲蒼狗、世事變幻之歎。◎何邦直：俟考。◎安溪：泉州府下轄縣之一，在府西一百五里處。雍熙二年，泉州屬福建路。宣和三年改清溪爲安溪，下有青陽鐵場。見宋史卷八九地理五。
楚人季布以勇顯：季布者，楚人也，爲氣任俠，有名於楚。項籍使將兵，數窘漢王。及項羽滅，高祖購求布千金，敢有舍匿，罪及三族。季布匿濮陽周氏，周氏髠鉗季布，衣褐衣，置廣柳車中，并與其家僮數十人，之魯朱家所賣之。朱家心知是季布，乃買而置之田，誡其子善待之。朱家則乘軺車之洛陽，説汝陰侯滕公曰：「臣各爲其主用，季布爲項籍用，職耳。項氏臣可盡誅耶？今上始得天下，獨以己之私怨求一人，何示天下之不廣也！且以季布之賢而漢求之急如此，此不北走胡即南走越耳。夫忌壯士以資敵國，此伍子胥所以鞭荆平王之墓也。君何不從容爲上言邪？」待閒，滕公果言如朱家指，高祖乃赦季布。太史公曰：「以項羽之氣，而季布以勇顯於楚，身屨軍搴旗者數矣，可謂壯士。」見史記卷一季布列傳。
魯國朱家用俠聞：魯朱家者，與高祖同時。魯人皆以儒教，而朱家用俠聞。所藏活豪士以百數，其餘庸人不可勝言。既陰脱季布將軍之阨，及布尊貴，終身不見。見史記卷一二四游俠列傳。
臣好武：文選張衡思玄賦：「尉尨眉而郎潛兮，逮三葉而遘武。」李善注：「漢武故事曰：顔駟，不知何許人。漢文帝時爲郎，至武帝，嘗輦過郎署，見駟尨眉皓髮。上問曰：『叟何時爲郎？何其老也？』答曰：『臣文帝時爲郎。文帝好文，而臣好武；至景帝好美，而臣貌醜；陛下即位，好少，而臣已老，是以三世不遇，故老於郎署。』上感其言，擢拜會稽都尉。」
吹毛洗垢：北齊書卷四七宋遊道傳：「遊道禀性遒悍，是非肆口，吹毛洗垢，瘡疵人物。」◎吏深文：史記卷一二二酷吏列傳：「張湯與趙禹共定諸律令，務在深文，拘守職之吏。」裴駰集解：「蘇林曰：『拘刻於守職之吏。』」
王孫此日誰漂母：史記卷九二淮陰侯列傳：「信釣於城下，諸母漂，有一母見信飢，飯信，竟漂數十日。信喜，謂漂母曰：『吾必有以重報母。』母怒曰：『大丈夫不能自食，吾哀王孫而進食，豈望報乎！』」裴駰集解：「韋昭曰：『以水擊絮爲漂，故曰漂母。』……蘇林曰：『王孫如言公子也。』」司馬貞索隱：「劉德曰：『秦末多失國，言王孫、公子，尊之也。』蘇林亦同。張晏云『字王孫』，非也。」
卿子前時號冠軍：史記卷七項羽本紀：「王召宋義與計事而大悦之，因置以爲上將軍，項羽爲魯公，爲次將，范增爲末將，救趙。諸别將皆屬宋義，號爲『卿子冠軍』。」裴駰集解：「文穎曰：『卿子，時人相褒尊之辭，猶言公子也。上將，故言冠軍。』張晏曰：『若霍去病功冠三軍，因封爲冠軍侯，至今爲縣名。』」
齊物論：宋張邦基墨莊漫録卷九：「唐庚子西謫惠州時，自釀酒二種，其醇和者名『養生主』，其稍冽者名『齊物論』。」宋羅大經鶴林玉露丙編卷四：「唐子西在惠州，名酒之和者曰『養生主』，勁者曰『齊物論』。楊誠齋退休，名酒之和者曰『金盤露』，勁者曰『椒花雨』，嘗曰：『余愛椒花雨甚於金盤露。』心蓋有爲也。」
解題：方回瀛奎律髓卷一六：「唐庚字子西，眉山人。年十七，見知東坡，爲張天覺丞相牽連，謫居惠州。此詩三四似老杜，故取之。然子西詩大率精緻。」李慶甲瀛奎律髓匯評卷一六：「馮舒云：『起句妙，第五句套。』馮班云：『學杜。』査慎行云：『不善學杜，必流爲此等詩。東坡黄州寒食：「君門深九重，墳墓在萬里。」後人讀之，尚有餘悲。三四全是此意。詩可以怨，其君臣父子之際夫？』紀昀云：『三四真切而深厚。云似老杜，信然。』」
關河：原謂函谷、龍門等關與黄河。史記卷六九蘇秦列傳：「秦四塞之國，被山帶渭，東有關河，西有漢中。」張守節正義：「東有黄河，有函谷、蒲津、龍門、合河等關。……河謂黄河，從同州小積石山東北流，至勝州即南流，至華州又東北流，經魏、滄等州入海。各是萬里已下。」此處則泛指關山河川。後漢書卷七荀彧傳：「此實天下之要地，而將軍之關河也。」陳師道送内：「關河萬里道，子去何當歸。」◎先隴：祖先之墳墓。宋祁景文集卷六宋府君墓誌銘：「以皇祐二年十一月戊申，葬君及三夫人。北望先隴，六里而贏，尚成君之志耶？」
吾道：吾之學説、主張。論語里仁：「子曰：『參乎！吾道一以貫之。』」杜甫屏迹：「用拙存吾道，幽居近物情。」
南荒：意謂南方荒涼偏遠之地，此處代指惠州。陸機辨亡論上：「輶軒騁於南荒，衝輣息於朔野。」◎足妖怪：韓愈謁衡嶽廟遂宿嶽寺題門樓：「火維地荒足妖怪，天假神柄專其雄。」
桃符：古時於大門之上懸以二桃木板，上刻畫有神荼、鬱壘二神像，以爲能壓邪。宗懔荆楚歲時記：「正月一日，……有掛雞於户，懸葦索於其上，插桃符其旁，百鬼畏之。」至五代對聯方興之時，乃於桃木板上書寫聯語，其後或書寫於紙上，稱爲春聯。宋孟元老東京夢華録卷一十二月：「近歲節，市井皆印賣門神、鍾馗、桃板、桃符。」
解題：此詩當承接上詩而來，作於人日之時。二詩所叙思鄉之情如出一轍，道盡離人之苦、逐臣之悲。讀之只覺淒清幽獨，令人唏嘘。方回瀛奎律髓卷一六：「以『人日』對『天時』，雖近在目前，子細看，甚工。東坡以『人日』對『鬼門』亦佳。」◎人日：舊俗以農曆正月初七爲人日，宗懔荆楚歲時記：「正月七日爲人日。以七種菜爲羹，剪綵爲人，或鏤金箔爲人，以貼屏風，亦戴之頭鬢。又造華勝以相遺，登高賦詩。」宋高承事物紀原卷一天生地植人日：「東方朔占書曰：歲正月一日占鷄，二日占狗，三日占羊，四日占猪，五日占牛，六日占馬，七日占人，八日占穀。皆晴明温和，爲蕃息安泰之候，陰寒慘烈，爲疾病衰耗。」
觸目：目光所及之處。晉書卷八二習鑿齒傳：「來達襄陽，觸目悲感，略無歡情。」◎觸目新：歐陽修采桑子：「歸來恰似遼東鶴，城郭人民，觸目皆新，誰識當年舊主人。」
挑菜：蘇軾夫人閣四首其三：「七種共挑人日菜。」查慎行補注：「七種菜：荆楚歲時記：『正月七日爲人日，以七種菜爲羹。』」
飛蓬：原謂蓬草枯萎根斷、遇風飛旋之態。詩經衛風伯兮：「自伯之東，首如飛蓬。」此處則喻行蹤飄泊難定。北齊書卷四五顔之推傳：「嗟飛蓬之日永，恨流梗之無還。」李白魯郡東石門送杜二甫：「飛蓬各自遠，且盡手中盃。」
蟇頤：方輿勝覽卷五三眉州：「僖宗幸蜀，政事悉出内侍田令孜之手。左拾遺孟昭圖、右補闕常濬上疏論事。昭圖坐貶，令孜遣人投之蟇頤津，賜濬死。」大清一統志卷三九眉州：「蟆頤津，在州東七里。祝穆方輿勝覽『唐僖宗時，田令孜投左拾遺孟昭圖於蟇頤津』，即此。」
東津：古渡口名。杜甫泛江送客：「二月頻送客，東津江欲平。」錢謙益注：「輿地紀勝：在郪縣東四里，渡涪江水。」按：子西將家遊治平院詩：「昨日西樓弔王孫，今日東津悲逐臣。」詩中蟇頤、東津皆代指子西家鄉。
雨在時時黑：錢鍾書宋詩選注：「雨雖然過了一陣，還没有下完。唐庚眉山唐先生文集卷二登栖禪山也説：『海雨山煙撥不開。』」
湖煙：籠罩於湖面之霧氣，詩文中常用以形容水面混茫之景。劉禹錫吐綬鳥詞：「湖煙始開山日高，迎風吐綬盤花絛。」◎膩：謂滑澤、細膩。楚辭招魂：「靡顔膩理，遺視矊些。」王逸注：「膩，滑也。」
解題：子西身陷黨禍，被貶惠州，正如卷一鳴鵲行所云「卒爲所賣罪滿軀，放逐南越烹蟾蜍」，於是深感「至今畏客如於菟」。白鷺一詩即可視爲鳴鵲行之續作，以明與世隔絶、獨善其身之志。按：羅大經鶴林玉露甲編卷四：「子西後以黨禍謫羅浮，作詩云略，殊有意味。」
斷知聞：洪邁容齋五筆卷九：「士大夫得交朋書問，有懶傲不肯即答者。記白樂天老慵一絶句曰：『豈是交親向我疏，老慵自愛閉門居。近來漸喜知聞斷，免惱嵇康索報書。』案，嵇康與山濤絶交書云：『素不便書，又不喜作書，而人間多事，堆案盈几，不相酬答，則犯教傷義，欲自勉强，則不能久。』樂天所云正此也。乃知畏於答書，其來久矣。」按：子西化用樂天詩意，謂恐黨争無端波及己身，莫如自此割斷與世間之往來。
持鉢：佛教語，指托鉢。沈約述僧設會論：「至時持鉢往福衆生。」後引申爲行脚，此處謂遭遇斥逐、流落遠地。◎天外：謂極遠之地。岑參送崔子還京：「匹馬西從天外歸，揚鞭只共鳥争飛。」
丁米：按人口繳納之税米。宋史卷二七高宗紀四：「己酉，詔湖南丁米三分之二均取於民田，其一取之丁口。」馬端臨文獻通考卷一一户口考二：「道州丁米，每歲猶爲二千石，人甚苦之。」
解題：子西因附張商英，於大觀四年冬獲罪謫惠州。次年八月，商英亦罷相，子西聞之，不禁悵然歎息，有所歎二首正爲此而作。
宴坐：原謂閒坐、安坐。白居易病中宴坐：「宴坐小池畔，清風時動襟。」此用爲佛教語，指坐禪。維摩詰所説經弟子品：「夫宴坐者，不於三界現身意，是爲宴坐。」◎沙門：梵語譯音，或譯爲「娑門」、「桑門」、「喪門」等。一説，「沙門」等非直接譯自梵語，而爲吐火羅語之音譯。原爲古印度反婆羅門教思潮各派别出家者之通稱，佛教盛行後，專指佛教僧侣。晉袁宏後漢紀卷一明帝紀下：「浮屠者，佛也。……其精者，號爲沙門。沙門者，漢言息心，蓋息意去欲而歸於無爲也。」文選王簡栖頭陀寺碑文：「頭陀寺者，沙門釋慧宗之所立也。」李善注引瑞應經：「太子曰：何謂沙門？對曰：沙門之爲道，舍妻子，捐棄愛欲也。」
臨年：達到一定年紀，指老年。舊題李陵答蘇武書：「上念老母，臨年被戮。」◎垢氛：污濁之氣氛。文選謝靈運述祖德詩：「兼抱濟物性，而不纓垢氛。」李善注：「垢，滓也。氛，氣也。」
正恐先生不得飽：莊子天下：「雖然，其爲人太多，其自爲太少，曰：『請欲固置五升之飯足矣。』先生恐不得飽，弟子雖飢，不忘天下。」成玄英疏：「宋尹稱黔首爲先生，自謂爲弟子，先物後己故也。坦然之迹，意在勤儉，置五升之飯，爲一日之食，唯恐百姓之飢，不慮己身之餓，不忘天下，以此爲心，勤儉故養蒼生也，用斯作法，晝夜不息矣。」
欲令後死與斯文：論語子罕：「子畏於匡。曰：『文王既没，文不在兹乎？天之將喪斯文也，後死者不得與於斯文也；天之未喪斯文也，匡人其如予何？』」何晏集解：「孔安國曰：『文王既没，故孔子自謂後死，言天將喪此文者，本不當使我知之，今使我知之，未欲喪也。』馬曰：『其如予何者，猶言奈我何也。天之未喪此文，則我當傳之，匡人欲奈我何？言其不能違天以害己也。』」
台鼎：古稱三公爲台鼎，如星之有三台，鼎之有三足。語本蔡邕太尉汝南李公碑：「天垂三台，地建五嶽，降生我哲，應鼎之足。」後漢書卷五六陳球傳：「公出自宗室，位登台鼎，天下瞻望。」◎東洛：指洛陽。漢、唐時以洛陽爲東都。按：政和元年八月，張商英罷相出知河南府，故子西言若此。
衣冠：代稱縉紳、士大夫。漢書卷六杜欽傳：「茂陵杜鄴與欽同姓字，俱以材能稱京師，故衣冠謂欽爲『盲杜子夏』以相别。」顔師古注：「衣冠謂士大夫也。」李白登金陵鳳凰臺：「吴宫花草埋幽徑，晉代衣冠成古丘。」◎北軍：漢代守衛京師之屯衛兵。未央宫在京城西南，其衛兵稱南軍；長樂宫在京城東面偏北，其衛兵稱北軍。史記卷九吕后本紀：「七月中，高后病甚，乃令趙王禄爲上將軍，軍北軍；吕王産居南軍。」後亦代指官軍。
須信此塗天一握，人間漫説有孤雲：祝穆方輿勝覽卷八巴州：「孤雲山，與兩角山相連，在難江縣北九十里。又見興元府。王子韶詩：『孤雲、兩角，去天一握。』有石刻，云漢相國邀韓信至此。大唐集州刺史楊師謀記。」蘇軾再遊徑山：「始信孤雲天一握。」傳王十朋集注：「古語云：孤雲兩角，去天一握。次公：芝田録：興元有路，通巴州險峻處，謂之孤雲、兩角。諺云：孤雲、兩角，去天一握。言極高也。先生本注止稱古語，今詳注之。」按：此句用蕭韓故事，蓋子西期冀商英終得復相也。
平津：古地名，漢時爲平津邑，武帝封丞相公孫弘爲平津侯即此，後多用爲典，泛指丞相等高級官僚，此處則代指張商英。前蜀貫休酬韋相公見寄：「空諷平津好珠玉，不知更得及門麽？」
怪底：即爲何。杜甫奉先劉少府新畫山水障歌：「堂上不合生楓樹，怪底江山起煙霧。」◎功名稱地獄：盧仝常州孟諫議座上聞韓員外職方貶國子博士有感五首其五：「功名生地獄，禮教死天囚。」
官府到天仙：韓愈奉酬盧給事雲夫四兄曲江荷花行見寄并呈上錢七兄閤老張十八助教：「上界真人足官府，豈如散仙鞭笞鸞鳳終日相追陪。」魏仲舉集注：「孫曰：上界真人謂仙人也。仙人猶有官府之事，不如雲夫爲地上散仙，終日嬉遊也。」蘇軾題孫思邈真：「自爲天仙足官府，不應尸解坐虻蟲。」傳王十朋集注：「次公：神仙傳：『白石先生云，天上多至尊相奉事，更苦於人間耳。而韓退之詩云：上界真仙足官府。』」
盃酌：原謂一盃所盛，喻少量。南史卷三何敬容傳：「暴鰓之魚，不念盃酌之水。」後指酒盃，亦借指酒或酒肴。◎通大道：李白月下獨酌其二：「三盃通大道，一斗合自然。」
酒如泉：杜甫城西陂泛舟：「不有小舟能盪漿，百壺那送酒如泉。」仇兆鰲詳注：「前漢地理志有酒泉郡。顔師古注：俗傳城内有金泉之味如酒。裴秀詩：有肉如丘，有酒如泉。」
解題：子西寓惠，弟庾不遠萬里往視。適逢中秋前夕，方收弟書，言將至惠，子西喜極而盼，爲作此詩。
軟腳：宴飲遠歸之人，猶今接風、洗塵。新唐書卷二六楊國忠傳：「帝常歲十月幸華清宫，春乃還，而諸楊湯沐館在宫東垣，連蔓相照，帝臨幸，必徧五家，賞賚不訾計，出有賜，曰『餞路』，返有勞，曰『軟腳』。」
涼德：薄德，缺少仁義。此爲子西自謙之詞。左傳莊公三十二年：「虢多涼德，其何土之能得！」杜預注：「涼，薄也。」
鬭智饒君三十里：世説新語捷悟：「魏武嘗過曹娥碑下，楊修從。碑背上見題作『黄絹幼婦，外孫齏臼』八字，魏武謂修曰：『解不？』答曰：『解。』魏武曰：『卿未可言，待我思之。』行三十里，魏武乃曰：『吾已得。』令修别記所知。修曰：『黄絹，色絲也，於字爲「絶」；幼婦，少女也，於字爲「妙」；外孫，女子也，於字爲「好」；齏臼，受辛也，於字爲「辭」。所謂「絶妙好辭」也。』魏武亦記之，與修同。乃歎曰：『我才不及卿，乃覺三十里。』」
五千言：即老子所著道德經一作德道經。以經文五千字，故亦稱五千言。
得一：得道。老子法本：「昔之得一者：天得一以清；地得一以寧；神得一以靈；穀得一以盈；萬物得一以生；侯王得一以爲天下貞。」王弼注：「一，數之始而物之極也，各是一物之生，所以爲主也。物皆各得此一以成。」
約法劉公：史記卷八高祖本紀：「吾與諸侯約，先入關王之，吾當王關中。與父老約，法三章耳：殺人者死，傷人及盗抵罪。」
解題：此詩可與舍弟書約今秋到此對讀，皆言弟庾即將赴惠，子西日夜牽盼之情。詩言「不見今三載」，則知作於政和三年中秋前夕。
江臯：江邊地。楚辭九歌湘夫人：「朝馳余馬兮江臯，夕濟兮西澨。」六臣注：「濟曰：澤畔曰臯。」
沉陸：即陸沉，喻隱居。史記卷一二六東方朔列傳：「朔曰：『如朔等，所謂避世於朝廷閒者也。古之人，乃避世於深山中。』時坐席中，酒酣，據地歌曰：『陸沈於俗，避世金馬門。宫殿中可以避世全身，何必深山之中、蒿廬之下？』金馬門者，宦署門也，門傍有銅馬，故謂之曰『金馬門』。」司馬貞索隱：「司馬彪云：陸沈謂無水而沈也。」
浮生：莊子刻意：「其生若浮，其死若休。」因人生在世虚浮不定，故稱人生爲「浮生」。鮑照答客：「浮生急馳電，物道險絃絲。」◎爾曹：後漢書卷二六趙憙傳：「爾曹若健，遠相避也。」杜甫戲爲六絶句其二：「爾曹身與名俱滅，不廢江河萬古流。」
扁舟應夏口：蘇軾前赤壁賦：「西望夏口，東望武昌，山川相繆，鬱乎蒼蒼，此非孟德之困於周郎者乎？方其破荆州，下江陵，順流而東也，舳艫千里，旌旗蔽空，釃酒臨江，横槊賦詩，固一世之雄也，而今安在哉？況吾與子漁樵於江渚之上，侣魚鰕而友麋鹿，駕一葉之扁舟，舉匏尊以相屬。」
不見今三載：按：大觀四年，子西攜弟庾自蜀入京。是年冬，子西貶惠州，與弟分離至此三年矣，故言。
二毛：左傳僖公二十二年：「君子不重傷，不禽二毛。」杜預注：「二毛，頭白有二色。」潘岳秋興賦并序：「余春秋三十有二，始見二毛。」
解題：聖俞時從子西在惠，即將赴廣，子西作詩以贈之。可參長沙示甥聖俞解題。
由也久從我：由，孔子弟子仲由，字子路。論語公冶長：「子曰：『道不行，乘桴浮於海。從我者，其由與？』」
牢之：劉牢之字道堅，彭城人，東晉名將。其甥何無忌，東海郯人。史稱無忌「酷似其舅」。見晉書卷八五何無忌傳。
撥剌：魚跳聲。杜甫漫成一首：「沙頭宿鷺聯拳静，船尾跳魚撥剌鳴。」仇兆鰲詳注：「撥剌，跳躍聲。……謝靈運賦：『魚水深而撥剌。』」
鈎輈：鷓鴣聲，與前魚跳聲相對。韓愈杏花：「照耀黄紫徒爲叢，鷓鴣鈎輈猿叫歇。」魏仲舉集注：「孫曰：鈎輈，鷓鴣聲。祝曰：嶺表記：鷓鴣自呼云鈎輈。李群玉詩：『又聽鈎輈格磔聲。』」
越臺：方輿勝覽卷三四廣州：「在州北悟性寺。」明一統志卷七九廣州府：「越王山在府城内稍北，聳拔二十餘丈。上有越王臺故址，昔趙佗因山爲之。唐韓愈詩『樂奏武王臺』是也。」按：韓愈送鄭尚書赴南海：「貨通師子國，樂奏越王臺。」魏仲舉集注：「樊曰：越王，南越王趙佗也。佗初行南海尉事，漢十一年立爲南越王。孫曰：臺在州城西北三四里。『越』字，一作『武』。」
龍山興：晉書卷九八孟嘉傳：「九月九日，温燕龍山，寮佐畢集，時佐吏並着戎服。有風至，吹嘉帽墮落，嘉不之覺。温使左右勿言，欲觀其舉止。嘉良久如廁，温令取還之，命孫盛作文嘲嘉，着嘉坐處。嘉還見，即答之，其文甚美，四坐嗟歎。」
吾今在網羅：杜甫夢李白二首其二：「君今在羅網，何以有羽翼。」仇兆鰲詳注：「説苑：孔子曰：『君子慎所從，不得其人，則有羅網之患。』」
解題：壬辰爲宋徽宗政和二年，故知此詩作於子西寓惠之次年。嶺南天氣異常，子西遠至，未能適應，故作詩以識其見聞。
袴襦：本指衣褲，此處引申爲天寒亟待添衣之意。詩經豳風七月：「七月流火，九月授衣。」毛傳：「九月霜始降，婦功成，可以授冬衣矣。」
天時：原指天道運行規律。易乾：「先天而天弗違，後天而奉天時。」此處指氣候。白居易桐花：「地氣反寒暄，天時倒生殺。」
炎州：楚辭遠遊：「嘉南州之炎德兮，麗桂樹之冬榮。」王逸注：「奇美太陽，氣和正也。」杜甫得廣州張判官叔卿書使還以詩代意：「忽得炎州信，遥從月峽傳。」郭知達集注：「廣在南，故謂之炎州。趙云：楚詞云：『嘉南州之炎德。』」
橐籥：古時冶煉用以鼓風吹火之器，猶今之風箱。老子虚用：「天地之間，其猶橐籥乎？虚而不屈，動而愈出。」王弼注：「橐，排橐也。籥，樂籥也。」河上公注：「槖籥中空虚，又能有聲氣。」吴澄注：「橐籥，冶鑄所以吹風熾火之器也。爲函以周罩於外者，橐也；爲轄以鼓扁於内者，籥也。」此處「橐籥」借指天地。
不到番禺久，繁雄難自如。江山禹貢外，城郭漢兵餘。圓折明珠浦，旁行異域書。五羊雖足樂，雙鯉未宜疏。
五羊：雍正廣東通志卷五三古跡志：「五羊城。寰宇記云，周時南海有五仙人，騎五色羊，各持穀穗，一莖六出，衣與羊色各如五方。遺穗與州人，騰空而去，羊化爲石。城呼五羊以此。漢趙佗始築之。」卷五九藝文志：「宋張勵五仙觀記：廣爲南海郡治番禺之山，而城以五羊得名，所從來遠矣。考南粤嶺表記諸録并圖經所載，初有五仙人，皆手持穀穗，一莖六出，乘五羊而至，仙人之服與羊各異色，如五方。既遺穗與廣人，仙忽飛昇以去，羊留化爲石。廣人因即其地爲祠祀之，今祠地是也。」
番禺：即五羊。後漢書卷一三隗囂傳：「論曰：昔趙佗自王番禺。」李賢注：「番禺，縣，屬南海郡，故城在今廣州西。南越志曰：『有番山、禺山，因以爲名。』」李燾續資治通鑑長編卷一七：「仁宗皇祐三年六月丙午，改廣州南海縣爲番禺縣。」
城郭漢兵餘：番禹漢初本南越屬地，武帝派兵攻破之。事見史記卷一一三南越列傳。
圓折：水流旋轉曲折貌。文選顔延年贈王太常：「玉水記方流，琁源載圓折。」李善注引尸子：「凡水，其方折者有玉，其圓折者有珠也。」吕延濟注：「折，曲也。」
旁行：原意謂遍行。易繫辭上：「旁行而不流，樂天知命，故不憂。」王弼注：「應變旁通而不流淫也。」漢書卷二八上地理志上：「昔在黄帝，作舟車以濟不通，旁行天下，方制萬里。」顔師古注：「旁行，謂四出而行之。」此處則爲流傳廣泛之意。陳師道王平甫文集後序：「其號位勢力不足動人，而人聞其聲，家有其書，旁行於一時，而下達於千世，雖其怨敵，不敢議也。」
五羊雖足樂，雙鯉未宜疏：雙鯉即書信。漢樂府飲馬長城窟行：「客從遠方來，遺我雙鯉魚。」又李白蜀道難：「錦城雖云樂，不如早還家。」
建國今陳跡，遊人合賦詩。廢臺樛女後，遺井鮑姑時。客去通星漢，僧來自月支。憑君黄木口，爲致海神碑。
廢臺：即越王臺，見送外甥之廣州注。◎樛女：南越三主嬰齊王后樛氏，邯鄲人。初，嬰齊爲南越王太子入宿衛在長安，娶樛氏女，生有一子興。及嬰齊返國即位，立樛女爲王后。俄而嬰齊薨，興即位，樛女爲太后。漢使節安國少季往諭王入朝，比内諸侯。樛女嘗與少季通，力主其議。南越國相吕嘉上書數諫止王，王弗聽。後嘉反，與其弟攻殺王、太后。傳見史記卷一一三南越列傳。
遺井鮑姑：元吴萊淵穎集卷九南海山水人物古蹟記：「越井岡在南海南，一曰趙佗井，一曰鮑姑井。鮑姑，葛稚川妻，嘗行灸南海，善灸贅疣。唐崔煒遇姑，得越井岡艾。」
黄木：一説爲黄木灣。明一統志卷七九廣州府：「黄木灣，在府城東南八十里。韓愈南海廟碑所謂『黄木之灣，胥江之口』即此。」一説爲黄木山。雍正廣東通志卷一山川志廣州府：「黄木山，在城東三十里，高百丈，周二里，亦名筆架山，像其形也。山來自梧桐第八支，三峰秀矗，如海外三山，可望不可即。」
海神碑：韓愈南遷，嘗作南海神廟碑。其文稱：「由是册尊南海爲廣利王，祝號祭式，與次俱升。因其故廟，易而新之，在今廣州治之東南，海道八十里，扶胥之口，黄木之灣。」
溪入尉佗宫，撑舟閣復通。梅花吴驛外，萍實楚謡東。方策佗時執，圓扉到日空。天涯一盃酒，取别意無窮。
循州：方輿勝覽卷三七循州：「春秋爲百越地。戰國屬楚。秦置南海郡，龍川以縣屬焉，而趙佗爲龍川令。漢、吴因之。晉割龍川縣地置興寧縣……隋於歸善縣置循州，煬帝改循州爲龍川郡。唐復爲循州總管府，改海豐郡，復爲循州。國朝平嶺南，地歸版圖，宣和賜名博羅郡。今領縣三，治龍川。」◎司理：階官名，即司理參軍事，簡稱爲司理、司理參軍。掌訴訟堪鞫公事，主持司理院。北宋前期亦充作選人階官，崇寧二年易爲將仕郎，政和六年又更爲迪功郎。見職官分紀卷四一司理參軍。
梅花吴驛外：三國吴人陸凱贈范曄：「折花逢驛使，寄與隴頭人。江南無所有，聊贈一枝春。」
萍實：劉向説苑辨物：「楚昭王渡江，有物大如斗，直觸王舟，止於舟中。昭王大怪之，使聘問孔子。孔子曰：『此名萍實，令剖而食之，惟霸者能獲之，此吉祥也。』」後遂以「萍實」謂甘美之甜果。劉禹錫代武中丞謝柑子表：「甘踰萍實，剖食既同於楚謡；寒比柘漿，析酲何慚於漢史。」◎楚謡：即楚辭。鍾嶸詩品卷一：「楚謡曰：『名余曰正則。』」此處代指楚地。
方策：即簡册、典籍，後亦指史册。禮記中庸：「哀公問政。子曰：『文武之政，布在方策，其人存，則其政舉；其人亡，則其政息。』」鄭玄注：「方，版也。策，簡也。」
圓扉：猶言獄門、牢獄。文選王融三月三日曲水詩序：「稀鳴桴於砥路，鞠茂草於圓扉。」吕向注：「圓扉，獄也。」劉長卿罪所上御史惟則：「誤因微禄滯南昌，幽繫圓扉晝夜長。」按：此句與詩題相呼應。
又種羅浮一熟田，江陽未得返耕廛。書來似見眉間印，别後新增鬢上年。下澤有車人誤矣，上林無報雁徒然。去歲引赦，自陳無報。越巫雞卜聞之久，爲問行藏若個邊。
解題：子西寓惠數載，會引赦未果，自忖歸期渺渺，心中失落。其好友鄭總時爲潮陽尉，故作詩寄示。二人素有詩文往來，子西集中諸如夢泉、次鄭太玉見寄韻、北風累日不止寒甚寄鄭潮陽等篇皆是。
羅浮：見本卷南遷注。◎熟田：常年耕種之田，相對於荒田而言。宋會要輯稿食貨六之二四：「中書門下言：『兩浙荒田已給降空名官誥綾紙，立定頃畝，勸諭人户開耕，更書填補授官資。訪聞應募之家，意在希賞，多隱匿已耕熟田，一概作荒田陳乞補授，理宜約束。』」
江陽：即瀘州瀘川縣古稱。太平寰宇記卷八八瀘州：「瀘川縣，本漢江陽縣地，屬犍爲郡。蜀志云『曹操入漢中，諸葛亮出屯江陽』是也。隋大業元年改江陽爲瀘川縣。」◎耕廛：見本卷到羅浮始識秧馬注。
書來似見眉間印：眉間印，指印堂，人面上部位名，唐趙蕤長短經卷一察相自注云：「印堂在兩眉間，微下眉頭少許，……發黄色如連刀，上至天庭，下至鼻準爲縣令；直闕庭發色者，長吏也；如車輪與輔角相應者大貴。印堂一名闕庭也。」韩愈郾城晚飲贈副使馬侍郎馮宿李宗閔二員外：「城上赤雲呈勝氣，眉間黄色見歸期。」按：子西此句蓋謂或有北歸之望。
上林無報雁徒然：漢書卷五四蘇武傳：「漢求武等，匈奴詭言武死。後漢使復至匈奴，常惠請其守者與俱，得夜見漢使，具自陳道。教使者謂單于，言天子射上林中，得雁，足有係帛書，言武等在某澤中。使者大喜，如惠語以讓單于。單于視左右而驚，謝漢使曰：『武等實在。』」
越巫雞卜：史記卷一二孝武本紀：「是時既滅南越，越人勇之乃言：『越人俗信鬼，而其祠皆見鬼，數有效。昔東甌王敬鬼，壽至百六十歲，後世謾怠，故衰耗。』乃令越巫立越祝祠，安臺無壇，亦祠天神上帝百鬼，而以雞卜。上信之。越祠雞卜始用焉。」裴駰集解：「漢書音義曰：『持雞骨卜，如鼠卜。』」張守節正義：「雞卜法用雞一，狗一，生，祝願訖，即殺雞狗煮熟，又祭，獨取雞兩眼，骨上自有孔裂，似人物形則吉，不足則凶。今嶺南猶此法也。」蘇軾潮州韓文公廟碑詩：「謳吟下招遣巫陽，犦牲雞卜羞我觴。」
度外：謂心意計慮之外。東觀漢記卷一光武帝紀：「天下悉定，惟獨公孫述、隗囂未平。帝曰：『取此兩子置度外乃休。』」
石筍自高蹲：杜甫石筍行：「君不見，益州城西門，陌上石筍雙高蹲。」郭知達集注：「成都記：石筍各折爲五六段，相續以立，人云五丁擔，亦曰蜀王妃墓表。公孫述時，此石折，故治中從事任文公歎曰：『西州智士死，吾其當之？』歲中果卒。」
牛心炙：世説新語汰侈：「王君夫有牛名『八百里駮』，常瑩其蹄角。王武子語君夫：『我射不如卿，今指賭卿牛，以千萬對之。』君夫既恃手快，且謂駿物無有殺理，便相然可，令武子先射。武子一起便破的，卻據胡床，叱左右：『速探牛心來！』須臾，炙至，一臠便去。」後引申爲奢豪之意。
犢鼻褌：一曰短褲，一曰圍裙，形如犢鼻，故名。史記卷一一七司馬相如列傳：「相如身自着犢鼻褌。」裴駰集解：「韋昭曰：『今三尺布作形如犢鼻矣。』」世説新語任誕：「阮仲容、步兵居道南，諸阮居道北。北阮皆富，南阮貧。七月七日，北阮盛曬衣，皆紗羅錦綺。仲容以竿掛大布犢鼻褌於中庭。人或怪之，答曰：『未能免俗，聊復爾耳。』」本意調侃世事，後亦作貧窮之典。梅堯臣岸貧：「稚子將荷葉，還充犢鼻褌。」
君有詩書并畫絶：新唐書卷二二鄭虔傳：「虔善圖山水，好書，常苦無紙。於是慈恩寺貯柿葉數屋，遂往日取葉肄書，歲久殆遍。嘗自寫其詩并畫以獻，帝大署其尾曰：『鄭虔三絶。』」按：鄭太玉即鄭總，子西以其與鄭虔同姓，故用「鄭虔三絶」事喻之。
我無德爵但年尊：孟子公孫丑下：「天下有達尊三，爵一、齒一、德一。朝廷莫如爵，鄉黨莫如齒，輔世長民莫如德。惡得有其一，以慢其二哉？」趙岐注：「三者，天下之所通尊也。孟子謂賢者、長者有德、有齒。人君無德，但有爵耳，故云何得以一慢二乎？」
默存：謂形不動而神游。列子周穆王：「化人復謁王同游，所及之處，仰不見日月，俯不見河海。……既寤，所坐猶嚮者之處，侍御猶嚮者之人。視其前，則酒未清，肴未昲。王問所從來。左右曰：『王默存耳。』」蘇軾永和清都觀道士童顔鬒髮問其年生於丙子蓋與予同求此詩：「羈枕未容春夢斷，清都宛在默存中。」
憑誰舉此問瞿曇，已築虚空作小庵。維摩經：虚空作室，無有是處。不但燕閒充泛宅，亦堪來往當浮驂。江湖有理吾將老，魚鳥無心客自慚。非復雲安憂斗水，床頭垂手得清甘。
虚空作室，無有是處：按：此係子西憑記憶所書，維摩詰所説經原文作：「譬如有人欲於空地造立宫室，隨意無礙，若於虚空，終不能成。」王維大薦福寺大德道光禪師塔銘：「維十年座下俯伏受教，欲以毫末度量虚空，無有是處，誌其舍利所在而已。」
燕閒：公餘之時，閒暇。◎泛宅：新唐書卷一九六張志和傳：「志和曰：『願爲浮家泛宅，往來苕、霅間。』」
浮驂：文選謝靈運九日從宋公戲馬臺集送孔令：「河流有急瀾，浮驂無緩轍。」李善注：「孔安國尚書傳曰：浮，行也。」
雲安：唐段成式酉陽雜俎卷五：「雲安井自大江泝别派，凡三十里。近井十五里澄清如鏡，舟檝無虞；近江十五里皆灘石，險惡難於沿泝。」◎斗水：莊子外物：「周顧視車轍中，有鮒魚焉。周問之曰：『鮒魚來！子何爲者邪？』對曰：『我，東海之波臣也。君豈有斗升之水而活我哉？』」◎雲安憂斗水：杜甫引水：「月峽瞿唐雪作頂，亂石峥嶸俗無井。雲安汲水奴僕悲，魚復移居心力省。白帝城西萬竹盤，接筒引水喉不乾。人生留滯生理難，斗水何直百憂寬。」蘇軾夜卧濯足：「雲安市無井，斗水寬百憂。」
解題：據詩題，壬辰即宋徽宗政和二年，明年爲癸巳。故此當爲政和三年春夏之交，子西因喜雨而作。
白木鑱：杜甫乾元中寓居同谷縣作歌七首其二：「長鑱長鑱白木柄，我生託子以爲命。」黄鶴補注：「鄭曰：鑱，鋤銜切，吴人云犁鐵。説文：鋭也。」
艱食：糧食匱乏。僞古文尚書虞書益稷：「暨稷播，奏庶艱食鮮食。」孔傳：「艱，難也。衆難得食處，則與稷教民播種之。」李商隱賽荔浦縣城隍神文：「嗟我疲民，每虞艱食，寒耕熱耨，始望於秋成。」
泥活活：泥濘、順滑貌。一説，於泥水中行走所發之聲響。杜甫九日寄岑參：「所向泥活活，思君令人瘦。」仇兆鰲詳注：「詩：北流活活。謝靈運詩：活活夕流駛。趙曰：活活，泥水深多，行有聲也。」◎泥滑滑：竹雞之别名，以其鳴聲如此，故名。王安石送項判官：「山鳥自呼泥滑滑，行人相對馬蕭蕭。」
玉板：一作「玉版」，筍之别稱。蘇軾劉器之好譚禪不喜遊山山中筍出戲語器之可同參玉版長老詩，施元之題注：「冷齋夜話：先生邀器之食筍，味勝，問此何名。東坡曰：『即玉版也，此老師善説法。』器之乃悟其爲戲。坡公大笑，作偈云云。」◎小參：佛教語，原謂非定時之説法，此處則指參謁拜見。楊萬里游蒲澗呈周帥蔡漕張舶：「小參古殿黄面老，不見舊日安期生。」
解題：本卷舍弟書約今秋到此、夜坐懷舍弟二詩，已言端孺即將赴惠與子西晤面，此詩正爲二人重逢而作，頗有「胸中襞積千般事，到得相逢一語無」之韻味。
匪躬：謂忠心耿耿，不顧自身。易蹇：「王臣蹇蹇，匪躬之故。」孔穎達疏：「盡忠於君，匪以私身之故而不往濟君，故曰『匪躬之故』。」
便腹：肥滿之腹。蘇軾寶山晝睡：「七尺頑軀走世塵，十圍便腹貯天真。」可參卷六除鳳州教授非所欲也作詩自寬注。
蜀山：蜀地山嶽之泛稱。白居易長恨歌：「蜀江水碧蜀山青，聖主朝朝暮暮情。」
解題：景初即任景初，見本卷收景初書并示藥物注。方回瀛奎律髓卷四三：「此皆子西貶所詩指本詩與下次勾景山見寄韻，皆工甚。」
宿業：佛教語，謂前世之善惡因緣。宋彭乘墨客揮犀卷八：「德性根好道，宿業所牽，未能脱去，乃此拘留。」按：子西與景初均獲罪被貶，蓋詩所謂「宿業都相似」也。
胸中雲夢：文選司馬相如子虚賦：「吞若雲夢者八九，於其胸中，曾不蔕芥。」歐陽修上胥學士偃啓：「裹陽秋於皮裏，不言備乎四時；吞雲夢於胸中，兼容盡於一介。」
皮裏陽秋：指藏於心不欲明言之評論。晉書卷九三褚裒傳：「裒少有簡貴之風。……譙國桓彝見而目之曰：『季野有皮裏春秋。』言其外無臧否，而内有所褒貶也。」原作「皮裏春秋」，因晉簡文帝皇后名春，晉人避諱，以「陽」代「春」，後遂沿襲。世説新語賞譽：「桓茂倫云：褚季野皮裏陽秋，謂其裁中也。」
播州：宋時爲遵義縣。播州郡地即秦夜郎、且蘭二郡西南隅之地。唐景龍三年，廢莊州都督府，以播州爲都督府。先天二年罷都督，以黔州爲都督府。開元二十六年又廢胡刀、琊川二縣，天寶元年改爲播州郡，乾元元年復爲播州。見太平寰宇記卷一二一播州。
解題：勾濤，字景山，成都新繁人。登崇寧二年進士第，累官史館修撰，奉命重修哲宗徽宗實録，後爲湖北安撫使、知潭州。秦檜嘗命人諭意欲與共政，濤辭，乃上書論時事之害政者，高宗歎其忠。有勾景山文集十卷，西掖制書十卷，奏議十卷。傳見宋史卷三八二。按：據詩意，知子西與景山相知甚深，志趣相投。二人時有酬唱之作，除本詩外，尚有聞勾景山補盩厔丞仍聞學道有得以詩調之發萬里一笑。
狶苓解引年：狶苓，菌類植物，塊色黑如猪糞，故名。可入藥。韓愈進學解：「忘己量之所稱，指前人之瑕疵，是所謂詰匠氏之不以杙爲楹，而訾醫師以昌陽引年，欲進其狶苓也。」
心印：佛教禪宗語，謂不用語言文字，而直以心相印證，以期頓悟。壇經頓漸品：「師曰：『吾傳佛心印，安敢違於佛經。』」韓偓江岸閒步：「立談禪客傳心印，坐睡漁師着背蓬。」
葦間相顧共延緣：莊子漁父：「客曰：『子勉之！吾去子矣，吾去子矣！』乃刺船而去，延緣葦間。顔淵還車，子路授綏，孔子不顧，待水波定，不聞拏音而後敢乘。」成玄英疏：「戒約孔子，令其勉勵，延緣止蘆葦之間。」
當年無奈氣狂何，醉檄涪翁棄短蓑。晚落炎州磨歲月，欲從諸蜑丐煙波。與君共作長江礧，況我能爲南海歌。身世即今良可見，不應老子尚婆娑。
解題：子西與蜑户雜居數載，胸中已達張商英所謂「南歸遷客氣平和，磊落胸中所得多」之境。嘗夜聞蜑户叩船而歌，似覺豁然開朗。因念昔在蜀所作歌詞爲非，更作此詩以寄示弟端孺。◎蜑户：蜑人散居於廣東、福建等沿海地區，嘗受中原王朝歧視壓迫，不許陸居，不列户籍。故以船爲家，靠捕魚、采珠等謀生，且計丁納税於官。蘇軾追餞正輔表兄至博羅賦詩爲别：「艤舟蜑户龍岡窟，置酒椰葉桄榔間。」傳王十朋集注：「次公：惠州有蜑户。」
涪翁：後漢書卷八二郭玉傳：「初，有老父不知何出，常漁釣於涪水，因號涪翁。」按：子西集中未收録其涪上所作招漁父詞。然據詩意，招漁父詞當述此涪翁之事。
老子婆娑：婆娑，奔波忙碌貌。晉書卷六六陶侃傳：「侃將出府門，顧謂愆期曰：『老子婆娑，正坐諸君輩。』」
南訛：南方主夏屬火，炎帝所司，因用以借稱火神。蘇軾慈湖峽阻風五首其四：「日輪亭午汗珠融，誰識南訛長養功。」傳王十朋集注：「縯：書：『平秩南訛。』注：『訛，化也。』」
桐孫：桐樹新生之小枝。庾信詠樹：「楓子留爲式，桐孫待作琴。」後亦指琴。蘇軾次韻和王鞏：「知音必無人，壞壁掛桐孫。」
解題：據詩意，此組詩當作於子西遇赦北歸之際。細味之，詩人似於歸心如箭中間有寬容樂觀；又於近鄉情怯裏寄予憧憬希望，此組即事詩可謂善寫人情矣。
瀧頭水：大清一統志卷三四一韶州府：「瀧頭水，在廣東韶州府英德縣南十五里，源出翁山，經象岡至此，與瀧水合。瀧水即溱水也，其地險隘，兩山夾峙，水多激石。宋史：潘美伐南漢，克英州，次瀧，即此。」按：政和六年，子西遇赦北歸，時道經韶州瀧水，故用「就近取譬」原則，以「瀧頭水」喻「歸心」。猶李白詩「桃花潭水深千尺，不及汪倫送我情」，正因桃花潭在目前耳。
正是堯朝猶落此，當時湘浦亦宜哉：按：子西以「堯朝」喻今，「當時湘浦」喻屈原放逐事。猶言生於聖朝清明之時，黜落仍不得免，況生於楚懷王之際乎？實謂屈原被逐之湘浦，亦不爲過。
久近：後漢書卷八下張升傳：「君子仕不爲己，職思其憂，豈以久近而異其度哉？」按：此句之意蓋同宋之問渡漢江：「嶺外音書斷，經冬復歷春。近鄉情更怯，不敢問來人。」
破屋陰晴：蘇軾次韻朱光庭喜雨：「破屋常持傘，無薪欲爨琴。」◎榻屢移：李商隱寓興：「樹好頻移榻，雲奇不下樓。」
吾道非耶：史記卷四七孔子世家：「孔子知弟子有愠心，乃召子路而問曰：詩云：『匪兕匪虎，率彼曠野。』吾道非耶，吾何爲於此？」◎曠野：詩經小雅何草不黄：「匪兕匪虎，率彼曠野。」孔穎達疏：「正義曰：言我此役人若是野獸，可常在外。今非是兕，非是虎，何爲久不得歸，常循彼空野之中，與兕虎禽獸無異乎？」
樂爾：詩經小雅常棣：「宜爾室家，樂爾妻帑。」鄭箋：「族人和，則得保樂其家中之大小。」按：此句實欲言「妻帑」，然以「樂爾」代之。
新篘：新漉取之酒。段成式怯酒贈周繇：「大白東西飛正狂，新篘石凍雜梅香。」蘇軾和子由聞子瞻將如終南太平宫溪堂讀書：「近日秋雨足，公餘試新篘。」
解題：此詩之所以聞名，全在「詩律傷嚴近寡恩」一句，此句亦可視爲子西作詩之準則。按：唐子西語録云：「詩在與人商論，深求其疵而去之，等閒一字，放過則不可，殆近法家，難以言恕矣，故謂之詩律。東坡云：『敢將詩律鬬深嚴。』予亦云：『詩律傷嚴近寡恩。』大凡立意之初，必有難易二塗，學者不能强所劣，往往捨難而趨易。文章罕工，每坐此也。」
酒經：蘇軾安置惠州日，嘗作東坡酒經。文見蘇文忠公全集東坡後集卷九。洪邁容齋五筆卷八：「歐陽公醉翁亭記、東坡公酒經，皆以『也』字爲絶句。歐用二十一『也』字，坡用十六『也』字，歐記人人能讀，至於酒經，知之者蓋無幾。……坡酒經每一『也』字上必押韻，暗寓於賦，而讀之者不覺，其激昂淵妙，殊非世間筆墨所能形容。」按：連同下句「詩律傷嚴近寡恩」，子西意謂爲文易而作詩難，兹難乃在詩律之嚴。
歌呼：即高吟呼號。李斯諫逐客書：「夫擊甕叩缶，彈筝搏髀，而歌呼嗚嗚快耳目者，真秦之聲也。」◎無籍：謂不納税或不徵税。管子國蓄：「故人君御穀物之秩相勝，而操事於其不平之間。故萬民無籍，而國利歸於君也。」
解題：前詩舍弟既到有作已述端孺赴惠，此繼言其將幹事廣州，故子西作詩以贈之。末聯深感漂泊他鄉之無助，惟有虔求其地之神祐護耳。◎幹事：即辦事。易乾文言：「貞固足以幹事。」孔穎達疏：「言君子能堅固貞正，令物得成，使事皆幹濟。」
索居：孤獨散處於一方。禮記檀弓上：「吾離群而索居，亦已久矣。」鄭玄注：「群，謂同門朋友也；索，猶散也。」陶淵明祭程氏妹文：「兄弟索居，乖隔楚越。」白居易楊六尚書留太湖石在洛下借置庭中因對舉盃寄贈絶句：「借君片石意如何？置向庭中慰索居。」
旱魃：傳説中引起旱災之怪物。詩經大雅雲漢：「旱魃爲虐，如惔如焚。」孔穎達疏：「神異經曰：『南方有人，長二三尺，袒身，而目在頂上，走行如風，名曰魃。所見之國大旱，赤地千里，一名旱母。』」杜甫七月三日亭午已後較熱退晚加小涼穩睡有詩因論壯年樂事戲呈元二十一曹長：「退藏恨雨師，健步聞旱魃。」
擊柝：古時敲木梆巡夜報更。黄庭堅十月十三日泊舟白沙江口：「篙人持更柝，相語聞並船。」史容注：「易：『重門擊柝。』」楊萬里宿長安閘：「驚眠幸自無更點，猶有船頭擊柝聲。」
神理：猶神道。謂冥冥之中具有無上威力，能顯示靈異，賜福降災之神靈之道。文選王融三月三日曲水詩序：「設神理以景俗，敷文化以柔遠。」李善注：「神理，猶神道也。」
扶胥：地名，南海神廟所在，此處借指南海神。韓愈南海神廟碑：「由是册尊南海爲廣利王，祝號祭式，與次俱升。因其故廟，易而新之，在今廣州治之東南，海道八十里，扶胥之口，黄木之灣。」
四十緇成素，清明緑勝紅：杜甫杜位宅守歲：「四十明朝過，飛騰暮景斜。」方回瀛奎律髓卷一六：「以『四十』字對『飛騰』字。謂『四』與『十』對；『飛』與『騰』對，詩家通例也。唐子西詩『四十緇成素，清明緑勝紅』祖此。」按：子西嘗云「作詩當學杜子美」，詩亦多仿老杜，此處所用之「自對」手法實祖老杜耳。
唇舌：喻言辭、議論。漢書卷九二樓護傳：「樓護爲人短小精辯，論議常依名節，聽之者皆竦。與谷永俱爲五侯上客，長安號曰『谷子雲筆札，樓君卿唇舌』，言其見信用也。」
潘本無此詩。「左」，任本作「表」，且於「表」下有校語云：「一作左。」下「念」字，叢刊本、汪本作「之」。末「賦」字下，叢刊本有「之」字。
解題：子西兄弟與景初交好，嘗於大觀四年春同赴京師。道經長安，恰逢寒食，三人相與遊九龍池。未幾，子西與景初竟先後獲罪貶謫。政和三年寒食將近，子西因思往事，作是詩以贈景初。◎九龍池：唐長安池名。宋敏求長安志卷九南興慶坊：「興慶宫北有龍池。」注曰：「在躍龍門南，本是平地，自垂拱初載後，因雨水流潦成小池，後又引龍首渠支分溉之，日以滋廣。至神龍、景龍中，彌亘數頃，澄澹皎潔，深至數丈，常有雲氣，或見黄龍出其中。本以坊名池，俗亦呼五王子池。置宫後，謂之龍池。拾遺蔡孚作龍池篇以讚其事，公卿多和之。今雍人相傳呼爲景龍池者非是。又曰九龍池，取老子生九龍吐水之義以名之。」
任定祖：任安，字定祖，廣漢綿竹人。少遊太學，受孟氏易，兼通數經，又從同郡楊厚學圖讖，究極其術，時人稱曰：「欲知仲桓問任安。」又曰：「居今行古任定祖。」初仕州郡，後太尉再辟，除博士，公車徵，皆稱疾不就。建安七年卒於家，年七十九。見後漢書卷七九上儒林傳。按：此處以任安代指任景初。
力田：謂努力耕田，亦泛指勤於農事。戰國策秦策五：「今力田疾作，不得暖衣餘食。」◎傷地脉：史記卷八八蒙恬列傳：「起臨洮屬之遼東，城壍萬餘里，此其中不能無絶地脈哉？此乃恬之罪也。」
搜句：尋求佳句。劉勰文心雕龍章句：「是以搜句忌於顛倒，裁章貴於順序；斯固情趣之指歸，文筆之同致也。」
經心：猶言縈心、煩心。葛洪抱朴子崇教：「而貴游子弟，生乎深宫之中，長乎婦人之手，憂懼之勞，未常經心。」世説新語賢媛：「汝何以都不復進？爲是塵務經心？天分有限？」
學道一生凡幾化：莊子則陽：「蘧伯玉行年六十而六十化。」郭象注：「亦能順世而不係於彼我故也。」成玄英疏：「姓蘧，名瑗，字伯玉，衛之賢大夫也。盛德高明，照達空理，故能與日倶新，隨年變化。」
不因到此始知非：淮南子原道訓：「蘧伯玉年五十，而知四十九年非。」高誘注：「伯玉，衛大夫蘧瑗也。今年所行是也，則還顧知去年之所行非也。歲歲悔之，以至於死。故有四十九非，所謂月悔朔，日悔昨也。」
解題：乙未正月丁丑即宋徽宗政和五年正月初四，時子西在惠州。詩中所言水東老人即蘇軾。子西游東坡謫居故地水東，不禁慕其爲人，想其風姿。然值黨禁中，於元祐諸君終有避諱，故以「水東老人」代稱之。可參水東感懷、水東廟記諸篇。
促席：文選左思蜀都賦：「合樽促席，引滿相罰。樂飲今夕，一醉累月。」李善注：「東方朔六言詩曰：『合樽促席相娱。』」
秦語：陶淵明桃花源記：「自云先世避秦時亂，率妻子邑人來此絶境，不復出焉，遂與外人閒隔。問今是何世，乃不知有漢，無論魏晉。」蘇軾和桃花源詩并引：「世傳桃源事多過其實，考淵明所記，止言先世避秦亂來此。則漁人所見似是其子孫，非秦人不死者也。」
昭代：喻政治清明之時代，常用以稱頌本朝。杜甫奉留贈集院崔于二學士：「昭代將垂白，途窮乃叫閽。」郭知達集注：「昭，明也。昭代，猶明時。」◎好還鄉：杜甫聞官軍收河南河北：「白日放歌須縱酒，青春作伴好還鄉。」
一出湟關五見梅，愚忠幾欲伴黄埃。弟兄手足窮孤竹，母子肝腸泣老萊。好語忽從天上落，行人直向一作叩海邊回。此生報國無他事，力穡供輸莫待催。
潘本無此詩。詩題，任本、汪本作「有感示舍弟端孺并外甥郭聖俞」，叢刊本作「有感示舍弟端孺」。
「忠」，叢刊本作「心」。「埃」，原作「能」，不入韻，今據任本、叢刊本、汪本改。
湟關：宋時屬廣南東路連州。王象之輿地紀勝卷九二連州：「秦置湟關，漢兵下湟水，皆其地。」◎一出湟關五見梅：阮閲詩話總龜前集卷八評論門云：「詩云：『壁門金闕倚天開，五見宫花落古槐。明日扁舟滄海去，卻將雲氣望蓬萊。』此劉貢父詩也。自館中出知曹州時作。……『五見宫花落古槐』，此作詩法也。」
愚忠：戰國策趙策二：「今奉陽君捐館舍，大王乃今然後得與士民相親，臣故敢獻其愚，效愚忠。」韓愈潮州刺史謝上表：「陛下哀臣愚忠，恕臣狂直，謂臣言雖可罪，心亦無他。」◎黄埃：指黄土。句謂己幾因愚忠而死也。
弟兄手足窮孤竹：史記卷六一伯夷列傳：「伯夷、叔齊，孤竹君之二子也，父欲立叔齊。及父卒，叔齊讓伯夷，伯夷曰：『父命也。』遂逃去，叔齊亦不肯立而逃之。」
母子肝腸泣老萊：藝文類聚卷二引列女傳曰：「老萊子孝養二親，行年七十，嬰兒自娱。著五色采衣，嘗取漿上堂，跌仆，因卧地爲小兒啼，或弄烏鳥於親側。」
力穡：尚書商書盤庚上：「若農服田力穡，乃亦有秋。」孔穎達疏：「稼穡，相對則種之曰稼，斂之曰穡。穡是秋收之名，得爲耕穫總稱，故云。」蘇軾次韻段縫見贈：「季子東周負郭田，須知力穡是家傳。」
解題：據子西集編次，此詩當爲其北歸重過廣州，遊越王臺時所作。◎悟性寺達磨井：方輿勝覽卷三四廣東路廣州：「達磨井在悟性寺前。梁達磨指其地曰：『下有黄金。』貪者力鑿，泉渫而金亡。」雍正廣東通志卷五六釋傳：「今廣州城北悟性寺井甚鉅，相傳以爲達磨所穿云。」
夜郎：史記卷一一六西南夷列傳：「西南夷君長以什數，夜郎最大。」司馬貞索隱：「荀悦云：『犍爲屬國也。』韋昭云：『漢爲縣，屬牂牁。』按：後漢書云『夜郎東接交阯，其地在胡南，其君長本出於竹，以竹爲姓也。』」張守節正義：「今瀘州南大江南岸協州、曲州，本夜郎國。」
華夷：宋元時指國家之疆域。杜甫嚴公廳宴同詠蜀道畫圖：「華夷山不斷，吴蜀水相通。」
定慧：佛教語。定，禪定；慧，智慧。法華經序品：「佛子定慧具足。」劉長卿送薛據宰涉縣：「既將慕幽絶，兼欲看定慧。」
解題：子西自惠北歸，重過韶州，謁舜祠，懷古思賢之情，油然而生，乃作此詩。舜祠又曰虞帝廟，在韶州西北七里皇岡嶺，上有石刻，相傳昔爲舜遊處。見方輿勝覽卷三四韶州、輿地紀勝卷九韶州。
謳歌：即歌頌。孟子萬章上：「謳歌者不謳歌堯之子而謳歌舜。」趙岐注：「謳歌舜德也。」◎率土：「率土之濱」之省稱。詩經小雅北山：「率土之濱，莫非王臣。」王引之經義述聞毛詩中：「爾雅曰：『率，自也。自土之濱者，舉外以包内，猶言四海之内。』」
號泣旻天：孟子萬章上：「萬章問曰：『舜往于田，號泣于旻天，何爲其號泣也？』孟子曰：『怨慕也。』」趙岐注：「問舜往至于田，何爲號泣也。謂耕于歷山之時。言舜自怨遭父母見惡之厄，而思慕也。」
韶石：山巖名，在今廣東曲江縣。酈道元水經注卷三八溱水：「其高百仞，廣圓五里，兩石對峙，相去一里，小大略均，似雙闕，名曰韶石。」韓愈量移袁州張韶州端公以詩相賀因酬之：「暫欲繫船韶石下，上賓虞舜整冠裾。」魏仲舉集注：「郡國志云：『舜嘗登此，奏韶樂。』」
蒼梧：禮記檀弓上：「舜葬於蒼梧之野。」鄭玄注：「舜征有苗而死，因留葬焉。書説舜曰『陟方乃死』。蒼梧，於周南越之地，今爲郡。」杜甫同諸公登慈恩寺塔：「迴首叫虞舜，蒼梧雲正愁。」
解題：臘嶺在韶州乳源縣西五里，壁立峭拔，居五嶺之一。相傳秦始皇略定揚越，謫戍五方，南守五嶺。自北徂南，入越之道，必由嶺嶠，時有五處，桂陽郡臘嶺是其一也。見通典卷一八四古南越、輿地紀勝卷九韶州。
上世：商君書開塞：「上世親親而愛私，中世上賢而説仁，下世貴貴而尊官。」左思蜀都賦：「夫蜀都者，蓋兆基於上世，開國於中古。」◎有鞭能走石：藝文類聚卷七九引三齊略記：「始皇作石橋，欲過海觀日出處，於時有神人，能驅石下海，城陽一山，石盡起立，嶷嶷東傾，狀似相隨而去。云石去不速，神人輒鞭之，盡流血，石莫不悉赤，至今猶爾。」
驅山鐸：太平廣記卷三九九：「曾有漁人垂釣，得一金鎖，引之數百尺，而獲一鍾，又如鐸形。漁人舉之，有聲如霹靂，天晝晦，山川振動。鍾山一面，崩摧五百餘丈。漁人皆沉舟落水。其山摧處如削，至今存焉。或有識者云，此即秦始皇驅山之鐸也。」
地入長沙莫歎卑，竹萌徑尺舊相知。九重纔復金門籍，萬里先參玉版師。契闊累年真負口，徘徊彌月未妨脾。渭川風味那能對，中有離騷九辨詞。
解題：子西於大觀四年離京赴惠，道過長沙，見本卷長沙道中。今遇赦北歸，復過長沙，故此言「昔渡湘欲作詩，未暇也，今復過之。」
地入長沙莫歎卑：史記卷八四賈生列傳：「賈生既辭往行，聞長沙卑濕，自以壽不得長，又以適去，意不自得。及渡湘水，爲賦以弔屈原。」
竹萌：筍之别稱。爾雅釋草：「筍，竹萌。」邢昺疏：「凡草木初生謂之萌，筍則竹之初生者，故曰：筍，竹萌也。可以爲菜殽。」蘇軾送筍芍藥與公擇其一：「故人知我意，千里寄竹萌。」
九重：代指帝王。李邕賀章仇兼瓊克捷表：「遵奉九重，決勝萬里。」◎金門：即金馬門，漢宫門名，亦省稱「金門」，爲學士待詔之處。史記卷一二六東方朔列傳：「金馬門者，宦署門也。門傍有銅馬，故謂之曰『金馬門』。」參見本卷夜坐懷舍弟注。劉禹錫爲郎分司寄上都同舍：「籍通金馬門，身在銅駝陌。」
契闊：原謂勤苦。詩經邶風擊鼓：「死生契闊，與子成説。」毛傳：「契闊，勤苦也。」此處則謂久别。後漢書卷八一范冉傳：「奂曰：『行路倉卒，非陳契闊之所，可共到前亭宿息，以叙分隔。』」梅堯臣淮南遇梵才吉上人因悼謝南陽疇昔之游：「契闊十五年，尚謂卧巖庵。」◎負口：謂飲食頗差，有負於口。宋王令送窮文：「負口苦身，中藏外貧，磨針續髮，補故代新，此名曰吝。」
渭川：即渭水，亦泛指渭水流域。史記卷一二九貨殖列傳：「陳、夏千畝漆；齊、魯千畝桑麻；渭川千畝竹……此其人皆與千户侯等。」
中有離騷九辨詞：按，子西似言渭川筍雖好，然終不如長沙筍含楚辭之味，實以遷客之身自嘲耳。
解題：子西惠州雜詩二十首，皆作五律，所記多爲嶺南風土人情，亦間有感懷即事，爲後人所稱道。方回瀛奎律髓卷一二：「子西惠州雜詩凡二十首，佳句甚多。此二詩其五「兀坐且如此」，其十八「水過漁村濕」尤切於秋，而『山轉秋光曲』一聯尤古今絶唱。他如『身謀嗟翠羽，人事歎榕根』，『茶隨東客到，藥附廣船歸』，『翻泥逢暗筍，汲井得飛梅』，『湖盡船頭轉，山窮屐齒回』，『濯足樓船岸，高歌抱朴村』，『雪曾前歲有，地過此邦無』，『筍蕨春生箸，魚蝦海入盤』，『草平連别洞，雨轉入他山』，『人情雙鬢雪，天色屢頭風』，『國計中宵切，家書隔歲通』，皆雋永有味。」
屏跡：猶隱居。晉書卷五四陸喜傳：「進不能闢昏匡亂，退不能屏跡全身。」杜甫屏跡其一：「衰年甘屏跡，幽事供高卧。」仇兆鰲詳注：「鮑照詩：『屏跡勤躬稼。』」◎舍人巷：雍正廣東通志卷五三惠州府：「在府治南五十餘步。五代時張超遠爲起居舍人，因名。」
灌園：原謂澆灌田園，後謂退隱居家。史記卷六八商君列傳：「君之危若朝露，尚將欲延年益壽乎？則何不歸十五都，灌園於鄙。」陶淵明答龐參軍：「朝爲灌園，夕偃蓬廬。」舊題蘇軾雷州八首其一：「白髮坐鈎黨，南遷瀕海州。灌園以餬口，身自雜蒼頭。」施元之注：「鄒陽書：於陵仲子辭三公，爲人灌園。」
草薙：韓愈送鄭尚書序：「至紛不可治，乃草薙而禽獮之，盡根株痛斷乃止。」魏仲舉集注：「孫曰：『周禮有薙氏掌殺草，獮亦殺也。』」
蛤吠明朝雨：蘇軾宿餘杭法喜寺寺後緑野亭望吴興諸山懷孫莘老學士：「稻涼初吠蛤，柳老半書蟲。」唐劉恂嶺表録異卷上云：「僖宗朝，鄭絪鎮番禺日，有林藹者爲高州太守，有鄉墅小兒因牧牛，聞田中有蛤鳴。」原注：「蛤即蝦蟇。」按：古人通稱蟾蜍與蛙爲蝦蟇，太平御覽卷四九九引王隱晉書曰：「讖書有『蝦蟇當貴』。惠帝在宫時出，問左右：『此鳴蛙爲官乎，爲私乎？』賈胤對曰：『在官地中爲官蝦蟇，在私地中爲私蝦蟇。』」是其證也。此既能吠，指蛙無疑。子西圓蛤詩：「夏潦漲溝渠，喧呼自酬答。」乃專詠蛙者，可參。
獨樂：孟子梁惠王上：「民欲與之皆亡，雖有臺池鳥獸，豈能獨樂哉？」蘇軾司馬君實獨樂園：「雖云與衆樂，中有獨樂者。」
身謀：爲自身謀慮。北史卷七六來護兒傳：「臣荷恩深重，不敢專爲身謀。」杜甫晦日尋崔戢李封：「至令阮籍等，熟醉爲身謀。」◎翠羽：翠，翡翠，鳥名。後漢書賈琮傳李賢注引異物志云：「翠鳥形似鷰，翡赤而翠青，其羽可以爲飾。」揚雄太玄視次八：「翡翠于飛，離其翼；狐鼦之毛，躬之賊。」范望注：「各以文毛之用，遂致殺身之禍，不自視之咎也。」唐吴筠玄猨賦：「小則翡翠殞於毛羽，大則犀象殘於齒革。」蘇軾次韻孔毅父集古人句見贈五首其五云：「膏明蘭臭俱自焚，象牙翠羽戕其身。」此句子西自嗟以才獲咎也。
榕根：許渾歲暮自廣江至新興往復道中留題峽山寺四首其三：「松蓋環清韻，榕根架緑陰。」自注：「南方有大葉榕樹，横枝危者，輒生根垂入地，如柱，大者合抱。」按：榕樹之根，交錯縱横，子西以此喻人間俗事紛繁複雜。
有年：即豐年。尚書周書多士：「今爾惟時宅爾邑，繼爾居，爾厥有幹有年于兹洛。」孔傳：「則汝其有安事、有豐年於此洛邑。」
藤牋：猶牋藤，指越中以青藤爲原料製成之紙張。元稹紀懷贈李六户曹崔二十功曹五十韻：「榮班聯錦繡，諫紙賜牋藤。」
桂酒：用玉桂浸製之酒，泛指美酒。漢書卷二二禮樂志：「牲繭栗，粢盛香，尊桂酒，賓八鄉。」顔師古注：「應劭曰：桂酒，切桂置酒中也。」◎抱愁：鮑照拟行路難其四：「含歌攬涕恒抱愁，人生幾時得爲樂。」
舉力田：漢書卷二惠帝紀：「春正月，舉民孝弟力田者復其身。」蘇軾次韻周邠：「南遷欲舉力田科，三徑初成樂事多。」
不死良難學，全生或可幾：吕氏春秋貴生：「子華子曰：『全生爲上，虧生次之，死次之，迫生爲下。』故所謂尊生者，全生之謂。」高誘注：「無欲，故全其生，長生是行之上也。……於身無所虧，於義無所損，故曰全生。」
棋倦收成敗，書慵卷是非：宋馬廷鸞讀史旬編自序：「唐子西亦云：『棋罷收成敗，書慵卷是非。』棋之成敗，猶書之是非；罷且慵之時，收且卷之日也。」按：馬氏所見之「倦」作「罷」，而今存各本皆作「倦」。
手香柑熟後：蘇軾次韻蘇伯固主簿重九：「髻重不嫌黄菊滿，手香新喜緑橙搓。」傳王十朋集注：「次公：韓偓詩：『手香如橘嫩。』」
無過雁：舊時衡陽城南有回雁峰，相傳雁至此不復南飛。輿地紀勝卷五五衡州：「回雁峰在州城南。或曰雁不過衡陽，或曰峰勢如雁之回。」杜甫潭州送韋員外迢牧韶州：「洞庭無過雁，書疏莫相忘。」
酒材：釀酒之材料。周禮天官酒正：「酒正，掌酒之政令，以式灋授酒材。」淮南鴻烈集解時則訓：「秫稻必齊，麴糵必時。」高誘注：「秫稻、麴糵，酒材也。」
悠哉：長遠之意。詩經周頌訪落：「於乎悠哉，朕未有艾。」鄭箋：「於乎遠哉，我於是未有數，言遠不可及也。」蘇軾過淮三首贈景山兼寄子由：「功名真已矣，歸計亦悠哉。」傳王十朋集注：「次公：杜詩云『素業行已矣』，又云『坐穩興悠哉』。」
壯歲：白居易晚歲：「壯歲忽已去，浮榮何足論。」◎日千里：莊子秋水：「騏驥驊騮，一日而馳千里，捕鼠不如狸狌，言殊技也。」
晚途：蘇軾次韻王鬱林：「晚塗流落不堪言，海上春泥手自翻。」按：「途」同「塗」。◎天一方：舊題蘇武詩四首之四：「良友遠别離，各在天一方。」
花縵：花縵、白袷或爲嶺南地區鄉人服飾。蘇軾歐陽晦夫遺接離琴枕戲作詩謝之：「攜兒過嶺今七年，遠途更着黎衣冠。白頭穿林要膝帽，赤脚渡水愁花縵。」大清一統志卷五五三：「上衣披五色飛花布縵，下衣五綵織金花縵，拖地長二三寸。」
白袷：原謂白色夾衣，亦指平民服飾。李賀染絲上春機：「彩線結茸背複疊，白袷玉郎寄桃葉。」王琦彙解：「袷有二音，亦有二義。作夾音讀者爲複衣……作劫音讀者爲曲領。」
諸妄：即所有、一切。漢書卷五四李廣傳：「而諸妄校尉已下，材能不及中，以軍功取侯者數十人。」顔師古注：「張晏曰：妄猶凡也。」
屢空：論語先進：「回也其庶乎！屢空。」何晏集解：「言回庶幾聖道，雖數空匱而樂在其中。」陶淵明始作鎮軍參軍經曲阿：「被褐欣自得，屢空常晏如。」
惡客：指庸俗不堪、不受歡迎之人。蘇軾答王鞏：「古來彭城守，未省怕惡客。」傳王十朋集注：「縯：公孫弘曰：『寧逢惡賓，不逢故人。』子仁：元結謂：『不飲者爲惡客。』後人以痛飲爲惡客。」
學圃：論語子路：「樊遲請學爲圃，子曰：『吾不如老圃。』」何晏集解：「馬融曰：樹五穀曰稼，樹菜蔬曰圃也。」
織貝：尚書夏書禹貢：「厥篚織貝。」孔穎達疏：「鄭玄云：貝，錦名。詩云：『萋兮斐兮，成是貝錦。』」蔡沈書集傳：「織貝，錦名，織爲貝文。詩曰『貝錦』是也。」
仁頻：檳榔之别稱。漢書卷五七上司馬相如傳上：「留落胥邪，仁頻并閭。」顔師古注：「仁頻即賓桹也。頻字或作賓。」
丹砂：即朱砂，礦物名。色深紅，古代道教徒用以化汞煉丹，中醫作藥用，也可製作顔料。管子地數：「上有丹沙者，下有黄金。」葛洪抱朴子金丹：「凡草木燒之即燼，而丹砂燒之成水銀，積變又還成丹砂。」◎落吾手：杜甫將適吴楚留别章使君留後兼幕府諸公：「不意青草湖，扁舟落吾手。」
秋至：即秋分。管子轻重：「以夏日至始，數九十二日，謂之秋至。」◎任飄蓬：劉長卿避地江東留别淮南使院諸公：「舊業已應成茂草，餘生只是任飄蓬。」唐詩鼓吹許渾送嶺南盧判官罷職歸華陰山居：「曾事劉琨雁塞空，十年書劍任飄蓬。」元郝天挺注：「曹子建云：『轉蓬離本根，飄颻隨長風。』」
寡言：禮記内則：「必求其寬裕慈惠、温良恭敬、慎而寡言者，使爲子師。」賈公彦儀禮疏：「寡言謂審詞語。」
車白：屈大均廣東新語卷二三：「車白與蜆皆蛤屬。車白即車螯，土人以爲沙白者，謬也。」王安石車螯二首其一：「車螯肉甚美，由美得烹燔。」李壁注：「沈存中云：『車螯，即魁蛤也。』紹聖三年，始詔福唐與明州歲貢車螯肉柱五十斤，俗謂之紅密丁，東坡所稱『江瑶柱』是也。……車螯是大蛤，一名蜃，能吐氣爲樓臺。海中春夏間，依約島溆，常有此氣。」◎勸加飧：杜甫垂老别：「此去必不歸，還聞勸加餐。」仇兆鰲詳注：「古樂府：『棄捐不復道，努力加餐飯。』」「飧」同「餐」。
濯足：孟子離婁上：「滄浪之水清兮，可以濯我纓；滄浪之水濁兮，可以濯我足。」本謂洗去脚汙，後以「濯足」比喻清除世塵，保持高潔。
抱朴村：葛洪嘗著抱朴子於羅浮山。晉書卷七二葛洪傳：「葛洪至廣州，刺史鄧嶽留不聽去，洪乃止羅浮山煉丹。嶽表補東莞太守，又辭不就，嶽乃以洪兄子望爲記室參軍。在山積年，優游閒養，著述不輟。」
白疊：鄭樵通志卷一九六四夷傳第三西戎下：「高昌又有草實如繭，中絲如細纑，名爲白疊子。國人取以爲布，交市用焉。」
木杪：猶樹梢。謝靈運山居賦：「蹲谷底而長嘯，攀木杪而哀鳴。」◎黄封：酒名。宋代官釀，後泛指酒。蘇軾岐亭其三：「爲我取黄封，親拆官泥赤。」施元之注：「京師官法酒，以黄紙或黄羅絹封羃瓶口，名黄封酒。」
沙子步：惠州歸善縣境内，子西寓惠所居，後因以更名爲子西嶺。明一統志卷八：「唐庚故居在府城南沙子步。宋政和間，庚謫惠州，築室以居。廬曰『寄傲』，室曰『易安』，取陶淵明語。自爲之記。」
附保：保，即保甲，宋代鄉村基層組織。神宗時推行，以十户爲一保，後改爲五户一保。續資治通鑑長編卷二一八：「其有外來人户入保居止者，亦申縣收入保甲，本保内户數足且令附保，候及十户，即别爲一保。」子西當依此規定而附入保内。◎水西鄉：當與水東鄉相對言。見卷一雙榕注。
漁梁：一作「魚梁」，指攔截水流以捕魚之設施，如橋、流水門之屬，以土石築堤横截水中，置竹笱或竹架於水門處，攔捕游魚。詩經邶風谷風：「毋逝我梁，毋發我笱。」毛傳：「梁，魚梁。」
新銜：新授予之官銜。元稹送崔侍御之嶺南二十韻：「蕭何歸舊印，鮑永授新銜。」◎海上翁：此子西自謂也。歐陽修初食車螯：「多慚海上翁，辛苦斲泥沙。」
顯過：明顯之過錯。舊五代史卷五三唐書李存孝傳：「存孝泥首請罪曰：『兒立微勞，本無顯過，但被人中傷，申明無路，迷昧至此！』」◎微功：後漢書卷一七馮異傳：「臣本諸生，遭遇受命之會，充備行伍，過蒙恩私，位大將，爵通侯，受任方面，以立微功，皆自國家謀慮，愚臣無所能及。」
烹丹井爲紅：葛洪抱朴子内篇仙藥：「余亡祖鴻臚少卿曾爲臨沅令，云此縣有廖氏家，世世壽考，或出百歲，或八九十。後徙去，子孫轉多夭折。他人居其故宅，復如舊，後累世壽考。由此乃覺是宅之所爲，而不知其何故，疑其井水殊赤，乃試掘井左右，得古人埋丹砂數十斛，去井數尺，此丹砂汁因泉漸入井，是以飲其水而得壽。」
小市江分破，連𥱼水卷翻。到今佛跡在，千古鶴峰尊。浮嶠來何處，豐湖入數村。登臨有何好，秋至數銷魂。
小市：謂小市場。蘇軾新年五首其一：「小市人歸盡，孤舟鶴踏翻。」洪邁容齋三筆何公橋：「英州小市，江水貫其中。」
𥱼：廣韻十三佳：「大桴曰𥱼。」𥱼，亦作「排」。蘇軾魚蠻子：「連排入江住，竹瓦三尺廬。」傳王十朋集注：「堯卿：江南多以竹木爲排浮水中，排上以葦竹瓦爲屋。」
佛跡：蘇軾白水山佛跡嚴題注：「公自注：『羅浮之東麓也，在惠州東北二十里。』顧微廣州記：『南海增城縣白水山有瀑布，懸注百許丈。西有佛跡巖，其東湯泉出焉。』志林：『紹聖元年十月十二日，過遊白水佛跡院，浴於湯池，熱甚，其源殆可熟物。循山而東，有懸水百仞八九折，折處輒爲潭水。涯有巨人跡數十，所謂佛跡也。』」按：子西集亦有佛跡記：「巨人跡若干，長三肘，量闊稱之，在湯泉之東，瀑布之西，散印於巖石之上，深者二寸許。」
鶴峰：即白鶴峰。明一統志卷八惠州府：「白鶴峰在府城東五里。宋蘇軾詩：『已買白鶴峰，規作終老計。』」
豐湖：明一統志卷八惠州府：「在府城西，廣袤一十里，中有漱玉灘、點翠洲、明月灣、花島、披雲島、歸雲洞在焉。宋陳偁領州事，築隄防、創亭館，其勝概爲一郡之最。」
過差：猶過分、失度。尚書夏書胤征序：「羲和湎淫，廢時亂日。」孔穎達疏：「沈湎於酒，過差非度。」
南烹：韩愈初南食貽元十八協律：「我來禦魑魅，自宜味南烹。」蘇軾送筍芍藥與公擇二首其一：「久客厭虜饌，枵然思南烹。」◎釣蛤：見卷一鳴鵲行注。
占鵶：洪邁容齋續筆卷三烏鵲鳴：「世有傳陰陽局鴉經，謂東方朔所著，大略言凡占烏之鳴，先數其聲，然後定其方位。假如甲日一聲，即是甲聲，第二聲爲乙聲，以十干數之，乃辨其急緩，以定吉凶，蓋不專於一説也。」
年事：謂年紀。何遜入西塞示南府同僚：「年事已蹉跎，生平任浩蕩。」杜甫重送劉十弟判官：「年事推兄忝，人才覺弟優。」◎膚理：荀子榮辱：「骨體膚理，辨寒暑疾養。」楊倞注：「膚理，肌膚之文理。」
憂端：謂愁緒。謝靈運長歌行：「覽物起悲緒，顧己識憂端。」杜甫自京赴奉先縣詠懷五百字：「憂端齊終南，澒洞不可掇。」◎肺家：即肺。孫思邈備急千金要方卷七三：「若服此，已解肺家。猶有客熱餘氣，復服。」
覆載：謂覆育包容。禮記中庸：「天之所覆，地之所載，日月所照，霜露所隊，凡有血氣者，莫不尊親。」莊子天地：「夫道覆載萬物者也，洋洋乎大哉。」◎宜然：猶言應該這般。張衡西京賦：「小必有之，大亦宜然。」劉禹錫天論上：「彼宜然而信然，理也。」
寒暄：言冷暖。荀悦申鑒俗嫌：「故喜怒哀樂，思慮必得其中，所以養神也；寒暄虚盈，消息必得其中，所以養體也。」◎乃爾：猶言如此。曹操楊阜讓爵報：「姜叙之母勸叙早發，明智乃爾。」
娵隅：古時西南少數民族稱魚爲娵隅。世説新語排調：「郝隆爲桓公南蠻參軍，……既飲，攬筆便作一句云：『娵隅躍清池。』桓問娵隅是何物，答曰：『蠻名魚爲娵隅。』」此指少數民族語言。
晨興：漢書卷五六董仲舒傳：「朕夙寤晨興。」顔師古注：「興，起也。」◎良獨難：曹植美女篇：「佳人慕高義，求賢良獨難。」
「平」，潘本作「根」。「峒」，任本、潘本、叢刊本、汪本作「洞」。
魚鹽：魚、鹽皆爲濱海所産，此就嶺南海邊而言。周禮夏官職方氏：「東北曰幽州，……其利魚鹽。」孫詒讓正義：「魚亦謂海魚，鹽即煮海之鹽。」左傳昭公三年：「魚鹽蜃蛤，弗加於海。」唐耿湋登鍾山館：「野市魚鹽隘，江村竹葦深。」按：此指村民賣魚鹽者登程上道。
唐子西文録：「子美詩云：『天欲今朝雨，山歸萬古春。』蓋絶唱也。余惠州詩亦云：『雨在時時黑，春歸處處青。』又云：『片雲明外暗，斜日雨邊晴。山轉秋光曲，川長暝色横。』皆閒中所得句也。」清賀裳載酒園詩話卷一：「子西極矜此詩，今觀之，中聯果佳，但作詩有疏疏密密之説，尚嫌其起處太整。」
耕釣：孟子萬章上：「伊尹耕於有莘之野，而樂堯舜之道焉。非其義也，非其道也，禄之以天下，弗顧也。」趙岐注：「有莘，國名。伊尹初隱之時，耕於有莘之國，樂仁義之道。非仁義之道者，雖以天下之禄加之，不一顧而覦也。」後以「耕釣」喻隱居不仕。孟浩然題張野人園廬：「耕釣方自逸，壺觴趣不空。」◎浮生：莊子刻意：「其生若浮，其死若休。」郭象注：「汎然無所惜也。」後以人生在世虚浮不定，因稱人生爲「浮生」。鮑照答客：「浮生急馳電，物道險絃絲。」
浪迹：文選卷三一江淹雜體詩張廷尉：「浪迹無蚩妍，然後君子道。」李善注：「浪猶放也……戴逵栖林賦曰：『浪迹潁湄，棲景箕岑。』」蘇軾老人行：「老人舊日曾年少，浪迹常如不繫舟。」◎蒼梧：見卷二舜祠注。
放懷：劉勰文心雕龍雜文：「宋玉含才，頗亦負俗，始造對問，以申其志，放懷寥廓，氣實使之。」◎黄木：見卷二送客之五羊其二注。
一笑賴兒童：按：此當指子西幼子蜑而言。卷一示蜑云：「今者新剃髮，瑩若珠未貫。見之令人清，面擁疲手腕。輒然攫吾鬚，霜雪落几案。豈惟不肯嗔，更付一笑粲。骨肉今遠矣，恃汝慰奔竄。」
失我常：莊子外物：「周問之曰：『鮒魚來！子何爲者邪？』對曰：『我，東海之波臣也。君豈有斗升之水而活我哉？』周曰：『諾。我且南遊吴越之王，激西江之水而迎子，可乎？』鮒魚忿然作色曰：『吾失我常與，我無所處。吾得斗升之水然活耳，君乃言此，曾不如早索我於枯魚之肆！』」郭象注：「此言當理無小，苟其不當，雖大何益？」
鳶跕跕：後漢書卷二四馬援傳：「當吾在浪泊、西里間，虜未滅之時，下潦上霧，毒氣重蒸，仰視飛鳶跕跕墮水中。」李賢注：「鳶，鴟也。跕跕，墮貌也。跕音都牒、泰牒二反。」
鶴昂昂：晉書卷八九嵇紹傳：「紹始入洛，或謂王戎曰：『昨於稠人中，始見嵇紹，昂昂然如野鶴之在雞群。』」
閩越：古代越人之分支。秦以其地爲閩中郡。其首領無諸相傳爲越王勾踐後裔，漢初受封爲閩越王，治東冶今福州。後分爲繇和東越兩部。因以「閩越」指福建北部和浙江南部之地。文選司馬相如喻巴蜀檄：「移師東指，閩越相誅。」劉良注：「閩越，南夷國名也。」
姚娘：雍正廣東通志卷五三古跡志惠州府：「郡志：漢和平間，居民姚氏女正淑爲鄉族所稱，卒後立廟於博羅縣東盤陀灣祀之，號曰姚娘。宋咸平中，陳堯佐以潮倅守惠州，攜潮士許申偕行，晚艤舟於岸。舟子方擊柝，俄有騎數輩、卒百餘指呼甚嚴，云：『今夕丞相、漕使會宿於此，慎勿疏虞。』明日行訪其地，有姚娘廟。及登相位，遣人祭告。申亦任本路轉運使，一如其言。」
未許幽人曉夢長，朝朝親炷佛前香。有詩爲愛袁家渴，無病緣抄陸氏方。身雜蜑中誰是我？食除蛇外總隨鄉。白沙翠竹門前路，疑出西郊向草堂。
幽人：即隱士。易履：「履道坦坦，幽人貞吉。」孔穎達疏：「幽人貞吉者，既無險難，故在幽隱之人守正得吉。」後漢書卷八三逸民傳序：「光武側席幽人，求之若不及。」蘇軾定惠院寓居月夜偶出：「幽人無事不出門，偶逐東風轉良夜。」
袁家渴：地處湖南永州城東。柳宗元袁家渴記：「由朝陽巖東南水行，至蕪江，可取者三，莫若袁家渴。皆永中幽麗奇處也。楚、越之間方言，謂水之支流者爲『渴』，音若『衣褐』之『褐』。」
陸氏方：陳與義秋日愁思：「諸公共得何侯力，遠客新抄陸氏方。」宋胡穉箋注：「陸贄言裴延齡，貶忠州别駕，既放荒遠，常闔户，人不識其面。又避謗不著書，地苦瘴癘，祇爲古今集驗方十卷示鄉人云。芝田録：陸宣公至忠州，端坐抄藥方，兒姪亦罕與語。」
白沙翠竹門前路：杜甫南鄰：「白沙翠竹江村暮，相送柴門月色新。」郭知達集注：「趙云：皆道其實。曾子曰：白沙在泥，與之皆黑。陳張正見詩曰：『翠竹梢雲自結叢。』」
疑出西郊向草堂：杜甫西郊：「時出碧雞坊，西郊向草堂。」郭知達集注：「成都記：草堂去府西七里。……趙云公草堂在浣花溪之上，而浣花溪在府西七里，則所謂西郊也。草堂固是公野居之名。其在秦州，亦嘗於西枝村尋草堂地矣。」
魚陂舊種千頭鱠：蘇軾留題顯聖寺：「幽人自種千頭橘，遠客來尋百結花。」按：陸游書懷：「洲中未種千頭橘，宅畔先栽百本桑。」似本子西詩。
繒：古時絲織品之總稱。禮記禮運：「故先王秉蓍龜，列祭祀，瘞繒，宣祝嘏辭説，設制度。」鄭玄注：「幣帛曰繒。」
米餘翻欲供鄰僧：五代王定保唐摭言卷七：「王播少孤貧，常客揚州惠昭寺木蘭院，隨僧齋餐。諸僧厭怠，播至，已飯矣。後二紀，播自重位出鎮是邦，因訪舊遊，向之題已皆碧紗幕其上。播繼以二絶句曰：……『上堂已了各西東，慚愧闍黎飯後鐘。二十年來塵撲面，如今始得碧紗籠。』」按：此處子西反用其意。
乘桴：論語公冶長：「子曰：『道不行，乘桴浮於海。』」何晏集解：「馬融曰：『桴，編竹木也。大者曰筏，小者曰桴。』」梁皇侃疏：「孔子聖道不行於世，故或欲居九夷，或欲乘桴泛海，故云：『道不行，乘桴浮於海也。』」王安石次韻平甫金山會宿寄親友：「飄然欲作乘桴計，一到扶桑恨未能。」
人言盩厔似江湖，莫對丞哉歎負余。别後耳根無正始，向來紙尾得黄初。可憐鬼谷縱横口，今讀神溪縹白書。臣朔許長錢許少，何當天子念公車。
解題：子西聞好友勾景山補盩厔丞，而學道之心未改，因作此詩寄贈。詩語故作調侃狀，二人情誼之深，盡可知也。勾景山，見卷二次勾景山見寄韻注。
盩厔：漢書卷六武帝本紀：「漢武帝二月行幸盩厔五柞宫。」顔師古注：「晉灼曰：『盩厔，扶風縣也。』」
莫對丞哉歎負余：韓愈藍田縣丞廳壁記：「元和初，以前大理評事言得失黜官，再轉而爲丞兹邑。始至，喟曰：『官無卑，顧材不足塞職。』既噤不得施用，又喟曰：『丞哉，丞哉！余不負丞，而丞負余。』」
可憐鬼谷縱横口：史記卷六九蘇秦列傳：「蘇秦者，東周雒陽人也。東事師於齊，而習之於鬼谷先生。」裴駰集解：「徐廣曰：『潁川陽城有鬼谷，蓋是其人所居，因爲號。』駰案：風俗通義曰：『鬼谷先生，六國時從横家。』」司馬貞索隱：「按：鬼谷，地名也。扶風池陽、潁川陽城並有鬼谷墟，蓋是其人所居，因爲號。又樂壹注鬼谷子書云：『蘇秦欲神秘其道，故假名鬼谷。』」
今讀神溪縹白書：後漢書卷三下襄楷傳：「順帝時，琅邪宫崇詣闕，上其師于吉於曲陽泉水上所得神書百七十卷，皆縹白素朱介青首朱目，號太平清領書。其言以陰陽五行爲家，而多巫覡雜語。」李賢注謂潤州、定州俱有曲陽山、神溪水；而海州有曲陽城，北有羽潭水，推測其地在海州羽潭。神溪，子西牽合用之耳。太平清領書即太平經，今道藏中有之，蓋泛指道書，言勾景山學道。按：此二句謂勾景山斂其縱横家之才，改讀道書也。
臣朔許長錢許少：漢書卷六五東方朔傳：「朔文辭不遜，高自稱譽，上偉之，令待詔公車，奉禄薄，未得省見。久之，朔紿騶朱儒。……上知朔多端，召問朔：『何恐朱儒爲？』對曰：『臣朔生亦言，死亦言。朱儒長三尺餘，奉一囊粟，錢二百四十；臣朔長九尺餘，亦奉一囊粟，錢二百四十。朱儒飽欲死，臣朔飢欲死。臣言可用，幸異其禮；不可用，罷之，無令但索長安米。』上大笑，因使待詔金馬門，稍得親近。」
何當天子念公車：史記卷一二六滑稽列傳：「東方朔初入長安，至公車上書，凡用三千奏牘。公車令兩人共持舉其書，僅然能勝之。人主從上方讀之，止，輒乙其處，讀之二月乃盡。詔拜以爲郎，常在側侍中。數召至前談語，人主未嘗不説也。」張守節正義：「百官表云衛尉屬官有公車司馬。漢儀注云：『公車司馬掌殿司馬門，夜徼宫，天下上事及闕下，凡所徵召皆總領之。秩六百石。』」
文館冷：文館指廣文館，爲唐七學之一。天寶九年，國子監增開廣文館，設博士、助教等職，領國子學中修進士業者。杜甫醉時歌：「諸公袞袞登臺省，廣文先生官獨冷。」郭知達集注：「國子監置廣文館，博士四人，助教二人，並以文士爲之，領生徒爲進士者。天寶九年置。……趙璘云：言其清且冷也。」按：子西嘗爲宗子博士。
武溪深：晉崔豹古今注卷中：「武溪深，馬援南征之所作。援門生爰寄生善吹笛，援作歌以和之，名曰武溪深。其曲曰：『滔滔武溪一何深，鳥飛不度，獸不能臨。嗟哉武溪兮多毒淫。』」
三已：謂屢次罷官。論語公冶長：「子張問曰：『令尹子文三仕爲令尹，無喜色；三已之，無愠色。』」
苦心：莊子漁父：「客乃笑而還，行言曰：『仁則仁矣，恐不免其身；苦心勞形以危其真。嗚呼，遠哉其分於道也！』」成玄英疏：「夫勞苦心形，危忘真性，偏行仁愛者，去本迢遰而分離於玄道也，是以嗤笑徘徊，嗚呼歎之也。」
安得袁絲隨里閈，鬭雞走狗任浮沉：袁絲即袁盎。史記卷一一袁盎列傳：「袁盎者，楚人也，字絲。……袁盎病免居家，與閭里浮沉，相隨行，鬬雞走狗。」
八千歧路愁何補？四十光陰老亦宜。此去只堪犀首飲，向來都是虎頭癡。逢時有道其如命，得意無言所恨遲。詩債即今渾倚閣，新篇惟有莫相疑。
犀首：原謂戰國魏官名。莊子則陽：「魏瑩與田侯牟約，田侯牟背之。魏瑩怒，將使人刺之。犀首公孫衍聞而恥之曰：『君爲萬乘之君也，而以匹夫從讎！衍請受甲二十萬，爲君攻之。』」陸德明釋文：「犀首，魏官名也。司馬云：若今虎牙將軍，公孫衍爲此官。」史記卷七張儀列傳：「犀首見之。陳軫曰：『公何好飲也？』犀首曰：『無事也。』」後以「犀首」指無事好飲之人。
虎頭：即顧愷之。吴曾能改齋漫録卷五：「予謂洪以『虎頭』爲愷之小字者，蓋取歷代名畫記云：『顧愷之，字長康，小字虎頭，晉陵無錫人。』然予考世説，乃謂顧愷之爲虎頭將軍，每食蔗，自尾至本。人或問，曰『漸入佳境』。則知『虎頭』非小字，名畫記之誤，而洪又承其失耳。」晉書卷九二顧愷之傳：「故俗傳愷之有三絶：才絶、畫絶、癡絶。」
詩債：謂他人索詩或乞和，未及酬答，如同負債。白居易晚春欲攜酒尋沈四著作先以六韻寄之：「顧我酒狂久，負君詩債多。」自注：「沈前後惠詩十餘首，春來多醉，竟未酬答，今故云爾。」
解題：甲午爲宋徽宗政和四年。子西於政和元年春至惠州，詩言「朝來已點四年春」，故此詩作於政和四年元日無疑。此雖爲絶句，然首聯對仗之精嚴，尤爲人所稱道。
龍蛇歲：後漢書卷三五鄭玄傳：「五年春，夢孔子告之曰：『起，起，今年歲在辰，來年歲在巳。』既寤，以讖合之，知命當終，有頃寢疾。」李賢注：「北齊劉晝高才不遇傳論玄曰『辰爲龍，巳爲蛇。歲至龍蛇賢人嗟，玄以讖合之』蓋謂此也。」按：此指政和二年壬辰、三年癸巳。
東風定何物？所至輒蒼然：東風，指春風。禮記月令：「孟春之月東風解凍，蟄蟲始振。」李白春日獨酌二首其一：「東風扇淑氣，水木榮春暉。」◎定，猶究竟。世説新語言語：「鄧艾口吃，語稱『艾艾』。晉文王戲之曰：『卿云艾艾，定是幾艾？』」蘇軾與王郎昆仲及兒子邁遶城觀荷花登峴山亭晚入飛英寺分韻得月明星稀四首其二：「清風定何物？可愛不可名。所至如君子，草木有嘉聲。」
禽聲犯寒食，江色帶新年：錢鍾書宋詩選注：「這一聯説鳥聲水色都含春意；『犯』字是逼近的意思。」劉長卿卧病喜田九見寄：「庭陰殘舊雪，柳色帶新年。」
無計驅愁得：庾信愁賦：「攻許愁城終不破，蕩許愁門終不開。何物煮愁能得熟，何物燒愁能得然？閉門欲驅愁，愁終不肯去。深藏欲避愁，愁已知人處。」
還推到酒邊：杜甫送路六侍御入朝：「劍南春色還無賴，觸忤愁人到酒邊。」黄鶴補注：「師曰：今春色使人愁悶，不若以酒消遣之。」
去就：謂離去或接近，亦指任官與否。莊子秋水：「寧於禍福，謹於去就。」郭象注：「審去就之非己。」成玄英疏：「謹去就之無定，審取舍之有時，雖復順物遷移，而恒居至當者。」
妄心花片落：妄心，佛教語，謂妄生分别之心。大乘起信論：「是故三界虚僞，唯心所作，離心則無六塵境界。此義云何？以一切法皆從心起妄念而生。一切分别，即分别自心，心不見心，無相可得。當知世間一切境界，皆依衆生無明妄心而得住持。是故一切法，如鏡中像，無體可得。唯心虚妄：以心生則種種法生，心滅則種種法滅故。」維摩詰所説經觀衆生品：「時維摩詰室有一天女，見諸大人聞所説法，便現其身，即以天華散諸菩薩、大弟子上。華至諸菩薩，即皆墮落，至大弟子，便著不墮。一切弟子神力去華，不能令去。爾時天問舍利弗何故去華。答曰：『此華不如法，是以去之。』天曰：『勿謂此華爲不如法，所以者何？是華無所分别，仁者自生分别想耳。若於佛法出家有所分别，爲不如法，若無所分别，是則如法，觀諸菩薩華不著者，已斷一切分别想故……結習未盡，華著身耳，結習盡者，華不著也。」按：子西此句自謂已無妄心耳。
竹君：世説新語任誕：「王子猷嘗暫寄人空宅住，便令種竹。或問：『暫住何煩爾？』王嘯詠良久，直指竹曰：『何可一日無此君？』」
是家大似東郭子，能使人之意也消：莊子田子方：「魏文侯曰：『子之師誰邪？』子方曰：『東郭順子。』文侯曰：『然則夫子何故未嘗稱之？』子方曰：『其爲人也真。人貌而天，虚緣而葆真，清而容物。物無道，正容以悟之，使人之意也消。無擇何足以稱之！』」郭象注：「曠然清虚，正己而已，而物邪自消。」成玄英疏：「居在郭東，因以爲氏，名順子，子方之師也。……世間無道之物，斜僻之人，東郭自正容儀，令其曉悟，使惑亂之意自然消除也。」
小桃：初春即开花之桃樹屬。杜甫五言逸句：「小桃知客意，春盡始開花。」◎姹女：即少女。後漢書卷一三五五行志一：「河間姹女工數錢，以錢爲室金爲堂。」
堅白：戰國時名家學派之命題。史記卷七四荀卿列傳：「而趙亦有公孫龍爲堅白同異之辯，劇子之言。」裴駰集解：「晉太康地記云：汝南西平縣有龍淵水可用淬刀劍，特堅利，故有堅白之論。云『黄，所以爲堅也；白，所以爲利也』。或辯之曰『白，所以爲不堅；黄，所以爲不利』。」
解題：子魚，鯔魚之别名。李時珍本草綱目卷四四鱗之三：「時珍曰：鯔，色鯔黑，故名。粤人訛爲子魚。」集解：「志曰：鯔魚生江河淺水中，似鯉，身圓、頭扁、骨軟，性喜食泥。時珍曰：生東海，狀如青魚，長者尺餘，其子滿腹，有黄脂，味美，獺喜食之。吴越人以爲佳品，醃爲鮝腊。」梅堯臣和答韓子華餉子魚：「南方海物難具名，子魚珍美無與并。」
太常：官名，即太常寺卿。秦置奉常，漢景帝六年更名太常，掌宗廟禮儀，兼掌選試博士。歷代因之，則爲專掌祭祀禮樂之官。北魏稱太常卿，北齊稱太常寺卿，兩宋沿置，亦稱太常卿、太常等。太常齋：後漢書卷七九下周澤傳：「澤數月，復爲太常。清絜循行，盡敬宗廟。常卧疾齋宫，其妻哀澤老病，闚問所苦。澤大怒，以妻干犯齋禁，遂收送詔獄謝罪。當世疑其詭激。時人爲之語曰：『生世不諧，作太常妻，一歲三百六十日，三百五十九日齋。』」
妙理：杜甫晦日尋崔戢李封：「濁醪有妙理，庶用慰沉浮。」黄鶴補注：「王商見于存，飲濁酒，商笑曰：『君子何苦好此物耶？』存曰：『自有妙理，非公所知。』」
坐令：猶言致使、空使。韓愈贈唐衢：「胡不上書自薦達，坐令四海如虞唐？」按：此句意謂母蟹味美，然與子魚相較則平常矣。
刀頭：「還」之隱語，即還歸。刀頭有環，「環」、「還」音同。唐施肩吾送裴秀才歸淮南：「怪來頻起詠刀頭，楓葉枝邊一夕秋。」
解題：王若虚滹南集卷四詩話：「張文潛詩云：『不用爲文送窮鬼，直須圖事祝錢神。』唐子西云：『脱使真能去窮鬼，自量無以致錢神。』夫錢神所以不至者，唯其有窮鬼在耳。二子之語似可喜，而實不中理也。」按：王氏評騭乃一家之言，不可作定論觀。子西此詩實反其意而用，人言送窮，彼言留之，於詼諧風趣中，頗顯意味深長。◎送窮：舊時驅送窮鬼之俗，其時日不盡相同，多以正月晦日爲送窮日。韩愈送窮文，魏仲舉集注：「洪曰：予嘗見文宗備問云：『顓頊、高辛時，宫中生一子，不着完衣，宫中號爲「窮子」。其後正月晦死，宫人葬之，相謂曰：「今日送卻窮子。」自爾相承送之。』」
貧富兩浮雲：論語述而：「不義而富且貴，於我如浮雲。」何晏集解：「鄭曰：富貴而不以義者，於我如浮雲，非己之有。」
居陶：以陶朱公范蠡喻富。◎在陳：以孔子厄於陳蔡喻窮。
錢神：謂金錢之力，如同神物。晉書卷九四魯褒傳：「元康之後，綱紀大壞，褒傷時之貪鄙，乃隱姓名，而著錢神論以刺之。」
柳車：韓愈送窮文：「元和六年正月乙丑晦，主人使奴星結柳作車，縛草爲船，載糗輿粻，牛繫軛下，引帆上檣，三揖窮鬼而告之……」
竹馬：謂年幼。庾信周大將軍瑯邪定公司馬裔墓誌銘：「年方竹馬，怨結長蛇。」吴兆宜箋注：「博物志：小兒五歲曰鳩車之戲，七歲曰竹馬之戲。」
前此半癡今五十，欲將知命付何人：半癡：晉書卷九二顧愷之傳：「初，愷之在桓温府，常云：『愷之體中癡黠各半，合而論之，正得平耳。』」◎論語爲政：「子曰：『五十而知天命。』」孔安國注：「知天命之終始也。」孔穎達疏：「命，天之所禀受者也。孔子四十七學易，至五十窮理盡性，知天命之終始也。」
望君挹取裒然首，爲我迂回長者車。璧玉已聞歸間道，足音那復念逃虚。卑微官職緣親屈，眊矂情懷賴酒除。政使登名似韓子，十年曾不補遺餘。退之復志賦：「哀白日之不與吾謀兮，至今十年其猶初。豈不登名於一科兮，曾不補其遺餘。」
解題：鄭總應鎖廳試不中，失解還潮州。子西聞之悵然，故以韓愈登科十年不得仕進事，作詩慰撫之。◎鎖試：即鎖廳試。馬端臨文獻通考卷三選舉考三舉士：「凡見任官應進士舉，謂之鎖廳試。」宋徐度却掃編卷中：「祖宗時，有官人在官應進士舉，謂之『鎖廳』者，謂鎖其廳事而出。而後世因以有官人登第謂之『鎖中』，甚無義理。」◎失解：舉進士者皆由地方發送入試，稱爲解。故科舉時中鄉榜者稱發解，不中者稱落解或失解。
裒然首：漢書卷五六董仲舒傳：「今子大夫褎然爲舉首。」顔師古注：「張晏曰：褎，進也。爲舉賢良之首也。師古曰：褎然，盛服貌也。詩邶風旄丘之篇曰：『褎如充耳。』褎，音弋授反。」按：「裒」通「褎」。
長者車：亦作長者轍，指顯貴者所乘車輛之行跡。史記卷五六陳丞相世家：「負隨平至其家，家乃負郭窮巷，以弊席爲門，然門外多有長者車轍。」司馬貞索隱：「言長者所乘安車，與載運之車軌轍或别。」後常用爲稱頌來訪者之典實。
璧玉已聞歸間道：史記卷八一廉頗藺相如列傳：「臣誠恐見欺於王而負趙，故令人持璧歸，閒至趙矣。
足音那復念逃虚：莊子徐无鬼：「夫逃虚空者，藜藋柱乎鼪鼬之逕，踉位其空，聞人足音跫然而喜矣，又況乎昆弟親戚之謦欬其側者乎！」陸德明經典釋文：「『虚空者』，司馬云：故壞冢處爲空虚也。」郭慶藩集釋：「李云：喻武侯之無人君之德而處在防衛之間，雖臨朝矯厲，愈非其意，及得其所思，猶逃竄之聞人音，安能不跫然改貌，釋然而喜也！」
親屈：後漢書卷三九劉趙淳于江劉周趙列傳序：「及毛義母死，去官行服。數辟公府，爲縣令，進退必以禮。後舉賢良，公車徵，遂不至。張奉歎曰：『賢者固不可測。往日之喜，乃爲親屈也。斯蓋所謂「家貧親老，不擇官而仕」者也。』」李賢注：「韓詩外傳曾子曰：『任重道遠，不擇地而息。家貧親老，不擇官而仕。』」
眊矂：失意而煩惱狀。蘇軾與潘三失解後飲酒：「顧我自爲都眊矂，憐君欲鬬小嬋娟。」傳王十朋集注：「摭言：我唐進士失意醉飽，謂之眊矂。」
政使登名似韓子，十年曾不補遺餘：韓愈復志賦并序：「愈既從隴西公平汴州，其明年七月，有負薪之疾，退休於居，作復志賦。」魏仲舉集注：「樊曰：公貞元八年擢進士第，十一年猶未得仕，東歸。十二年，始佐汴州，明年又辭以疾。詳夫出處，此賦不待講而明矣。其句法步驟離騷，往往相似。」
決決：水流貌。廣雅釋訓：「涓涓、決決……流也。」蘇軾正月二十日往岐亭郡人潘古郭三人送余於女王城東禪莊院：「稍聞決決流冰谷，盡放青青没燒痕。」此處則指水流聲。
龐龐：鼓聲。清翟灝通俗編卷三五：「龐龐。唐子西詩：『疊鼓鬧龐龐。』按：博雅：韸韸聲也。廣韻：韸鼓聲，匹江切，唐氏亦但以音發之。」
蘋末：蘋之葉尖，即指風所起處。文選宋玉風賦：「夫風生於地，起於青蘋之末。」李善注：「爾雅曰：『萍，其大者曰蘋。』郭璞曰：水萍也。」
雲陰哭鳩婦：鳩婦，謂雌鳩。陸璣毛詩草木鳥獸蟲魚疏卷下宛彼鳴鳩：「鶻鳩，一名斑鳩，似鵓鳩而大，鵓鳩灰色無繡項。陰則屏逐其匹，晴則呼之。語曰『天將雨，鳩逐婦』是也。」歐陽修鳴鳩：「天將陰，鳴鳩逐婦鳴中林，鳩婦怒啼無好音。天雨止，鳩呼婦歸鳴且喜，婦不亟歸呼不已。逐之其去恨不早，呼不肯來固其理。」
清新：此謂清美新穎之文。陸雲與兄平原書其九：「兄文章之高遠絶異，不可復稱言。然猶皆欲微多，但清新相接，不以此爲病耳。」蘇轍次韻任遵聖見寄：「詩句清新非世俗，退居安穩卜江天。」
望望：瞻望貌。禮記問喪：「其往送也，望望然，汲汲然，如有追而弗及也。」鄭玄注：「望望，瞻望之貌也。」謝朓懷古人：「望望忽超遠，何由見所思？」
遲遲：徐行貌。詩經邶風谷風：「行道遲遲，中心有違。」毛傳：「遲遲，舒行貌。」楚辭劉向九歎惜賢：「時遲遲其日進兮，年忽忽而日度。」王逸章句：「遲遲，行貌。」洪興祖補注：「遲遲，來遲也。」
腷膊：象聲詞。韓愈、孟郊鬬雞聯句：「腷膊戰聲喧，繽翻落雨皠。」吴曾能改齋漫録卷八：「古樂府徐朝云：『兩頭纖纖月初生，半白半黑眼中睛。腷腷膊膊雞初鳴，磊磊落落向曙星。』」
兔迷離：郭茂倩樂府詩集横吹曲辭五木蘭辭：「雄兔脚撲朔，雌兔眼迷離。」
悲絲：墨子所染：「子墨子言見染絲者而歎，曰：『染於蒼則蒼，染於黄則黄。所入者變，其色亦變，五入必，而已則爲五色矣。故染不可不慎也。』」後以「悲染絲」爲易受習俗影響及由此而發感歎之典。阮籍詠懷其二三：「楊朱泣歧路，墨子悲染絲。」
啗蔗入佳境：世説新語排調：「顧長康噉甘蔗，先食尾。問所以，云：『漸至佳境。』」又見晉書卷九二顧愷之傳：「愷之每食甘蔗，恒自尾至本。人或怪之，云：『漸入佳境。』」
飛霜：即降霜。晉張協七命：「飛霜迎節，高風送秋。」蘇軾山茶：「待得春風幾枝在，年來殺菽有飛霜。」
小至：冬至後一日，一説爲冬至前一日。杜甫小至，仇兆鰲詳注：「唐會要：『開元八年，中書門下奏開元新格，冬至日祀圜丘，遂用小至日視朝。』相傳小至爲冬至前一日，據會要小至是第二日。杜臆：若以小至爲冬至前一日，則詩不當云添綫、動灰矣。」浦起龍心解：「玩詩意，當指至後一日，更以卷後小寒食詩證之，益信。」錢謙益箋注：「按小冬日，即小至也。邵寶曰：小至謂至前一日，如小寒食之類。」
解題：卷二有送舍弟幹事廣州，此言端孺糴米龍川，得粳糯數十斛以歸，蓋歸廣州矣。
佛跡：子西佛跡記：「巨人跡若干，長三肘，量闊稱之。在湯泉之東，瀑布之西，散印於巖石之上，深者二寸許。前此未有稱者，近時山中實始見之，自是稍傳於人，而或者以爲佛跡。」參見本卷雜詩其十三注。
長安米：張固幽閒鼓吹：「樂天初舉，名未振，以歌詩投顧況，戲之曰：『長安物一作米貴，居，大不易。』及讀至原上草云：『野火燒不盡，春風吹又生。』歎曰：『有句如此，居亦何難？老夫前言戲之耳。』」
解題：本卷春日七言其一云：「更與何人共寂寥，竹君時引到溪橋。是家大似東郭子，能使人之意也消。」詩中稱讚之「東郭子」，蓋爲子西東鄰。從此二詩看，子西與其東鄰把酒言歡，甚爲歡愉。
酒盞空：杜甫酬孟雲卿：「但恐天河落，寧辭酒盞空。」郭知達集注：「鮑明遠：『夜移河漢落。』孔融：『罇中酒不空。』趙云：天河謂之落，如鮑照詩；酒盞謂之空，飲盡而空也。舊注所引正與此空字不同。」
白蜜：蘇軾次韻程正甫同遊白水山：「恣傾白蜜收五稜，細斸黄土栽三椏。」傳王十朋集注：「次公：『白蜜以言酒也。廣南以田畝爲稜，收五稜則所種酒稻也。』」
紅藤：屈大均廣東新語卷二七：「南藤有數百種，其可食者有紅藤，可代檳榔食。」按：卷一採藤曲效王建體云：「歲調紅藤百萬計，此貢一作無窮時。去年採藤藤已乏，今年採藤藤轉竭。」其言藤貢之苦，詩情憤慨，亦可與此詩對讀。
肯聽寒梅緩緩消，笛聲夜夜到溪橋：段安節樂府雜録：笛者，羌樂也。古有落梅花曲。
關山月：漢樂府横吹曲名。樂府詩集横吹曲辭三關山月解題：「樂府解題曰：『關山月，傷離别也。』」杜甫洗兵馬：「三年笛裏關山月，萬國兵前草木風。」郭知達集注：「趙云：關山月，古樂府曲名。周王褒燕歌行云：『無復漢地關山月，唯有漢北薊城雲。』」
徵招：古樂章名。孟子梁惠王下：「景公召大師曰：『爲我作君臣相説之樂！』蓋徵招、角招是也。」赵岐注：「徵招、角招，其所作樂章名也。」楊伯峻注：「『招』，同『韶』。」
解題：鄭總因事繫獄廣州，子西爲賦此詩。◎對吏：漢書卷五一路温舒傳：「故俗語曰：『畫地爲獄，議不入；刻木爲吏，期不對。』」顔師古注：「畫獄木吏，尚不入對，況真實乎？期猶必也。議必不入對。」
遑遑：驚恐匆忙、心神不定貌。列子楊朱：「遑遑爾競一時之虚譽，規死後之餘榮；偊偊爾慎耳目之觀聽，惜身意之是非。」陶淵明歸去來兮辭：「曷不委心任去留，胡爲乎遑遑欲何之？」
歲云暮矣：杜甫歲晏行：「歲云暮矣多北風，瀟湘洞庭白雪中。」郭知達集注：「趙云：詩云『歲聿云暮』。」
可忍群兒復謗傷：韓愈調張籍：「李杜文章在，光焰萬丈長。不知群兒愚，那用故謗傷。」
小匡廬：匡廬即江西廬山，相傳殷周之際有匡俗兄弟七人結廬於此，故稱。詩言「小匡廬」者，當指子西居所東面之小山而言。
韶潤：猶言華美、光彩。世説新語品藻：「時人道阮思曠：『骨氣不及右軍，簡秀不如真長，韶潤不如仲祖，思致不如淵源。而兼有諸人之美。』」
卻從瘦裏帶敷腴：敷腴，豐滿。宋楊萬里曉過花橋入宣州界：「不是青山是畫圖，南山瘦削北敷腴。」宋劉學箕梅説：「梅貴清瘦，不貴敷腴。」
滿眼沽：杜甫入奏行：「爲君酣酒滿眼酤，與奴白飯馬青蒭。」蔡夢弼草堂詩箋：「説者謂蜀人酤酒挈以竹筒，竹筒上有穿繩眼。其酤酒者曰『滿眼酤』，言其滿迫筒眼也。」
清暉：謝靈運石壁精舍還湖中作：「昏旦變氣候，山水含清暉。」後用爲山水之代稱。陸游老學庵筆記卷八：「國初尚文選，當時文人專意此書，故草必稱王孫，梅必稱驛使，月必稱望舒，山水必稱清暉。」◎解娱客：蘇軾峽山寺：「石泉解娱客，琴筑鳴空山。」
愚儒：史記卷六秦始皇本紀：「今陛下創大業，建萬世之功，固非愚儒所知，且越言乃三代之事，何足法也？」
西溪霜後更沉涵，溪上愁人雪半簪。市散争歸橋納納，櫓摇不進水潭潭。利傾小海魚鹽集，味入他村酒茗甘。百里源流千里勢，惠州城下有江南。
解題：此詩描寫惠州小市盛景。子西雖有遷謫之愁，猶愛其地之富庶也。◎西溪：廣東通志卷一一惠州府：「西溪在惠來縣城西門外，發源普陀巖，經大阿、金竹諸村，環繞至縣，引以爲濠，會至神泉入海。」
雪半簪：蘇軾送表忠觀錢道士歸杭：「淒涼破屋塵凝坐，憔悴雲孫雪滿簪。」按：子西遣興二首其一：「南來不覺兩秋砧，覽鏡驚呼雪滿簪。」
納納：沾濕貌。劉向九歎逢紛：「裳襜襜而含風兮，衣納納而掩露。」王逸章句：「納納，濡濕貌也。」劉禹錫踏潮歌：「翌日風迴沴氣消，歸濤納納景昭昭。」
解題：胡仔苕溪漁隱叢話前集卷五三：「子西詩多佳句。……又有造語極工者，如『水裁偏岸直，雲截亂山平』，……皆清奇可愛。子西尤工對屬，佳句不可盡舉。」
倚杖：鮑照代東武吟：「腰鐮刈葵藿，倚杖牧雞豚。」杜甫春歸：「倚杖看孤石，傾壺就淺沙。」
鞞鼓：古時用於祀神之鼓。禮記月令：「仲夏之月是月也，命樂師修鞀鞞鼓。」孔穎達疏：「鞞鼓者，則周禮鼓人職掌六鼓，『雷鼓鼓神祀』之屬是也。」◎農隙：農事閒暇之際。左傳隱公五年：「故春蒐、夏苗、秋獮、冬狩，皆於農隙以講事也。」杜預注：「各隨時事之間。」國語周語上：「王治農於籍，蒐於農隙。」韋昭注：「農隙，仲春既耕之後。隙，間也。」
雞豚覺歲成：韓愈南溪始泛：「願爲同社人，雞豚燕春秋。」魏仲舉集注：「韓曰：禮記王制：庶人春薦韭，秋薦黍。韭以卵，黍以豚。」
摇落：楚辭宋玉九辯：「悲哉！秋之爲氣也，蕭瑟兮草木摇落而變衰。」洪興祖補注：「華葉隕零，肥潤去也。」
解題：張邦基墨莊漫録卷九：「子西詩多新意，不沿襲前人語。如湖上云：『佳月明作哲，好風聖之清。』獨遊云：『烏攫春祠敏，鳶窺野燒癡。』醉眠云：『山静似太古，日長如小年。』」
遊於獨：莊子大宗師：「古之真人，其狀義而不朋，若不足而不承；與乎其觚而不堅也，張乎其虚而不華也。」郭象注：「常遊於獨而非固守。」蘇軾與張朝請五首其二：「舍弟居止處若得蚤成，令渠獲一定居，遺物離人而遊於獨，乃公之厚賜也。」
幽情：深遠、高雅之情思。班固西都賦：「攄懷舊之蓄念，發思古之幽情。」王羲之蘭亭集序：「一觴一詠，亦足以暢叙幽情。」
節物：各季節之風物景致。陸機擬明月何皎皎：「踟躕感節物，我行永已久。」盧照鄰長安古意：「節物風光不相待，桑田碧海須臾改。」
春祠：春季之祭祀，亦爲古時宗廟四時祭之一。周禮春官司尊彝：「春祠、夏禴，祼用雞彝、鳥彝。」公羊傳桓公八年：「夏五月丁丑，烝。」徐彦疏：「周之三月，乃是夏之孟月，自有春祠之禮。」此處指春祠之祭品。
解題：此爲子西名作，屢爲後世文人所稱道。按：羅大經鶴林玉露丙編卷四：「唐子西詩云：『山静似太古，日長如小年。』余家深山之中，每春夏之交，蒼蘚盈堦，落花滿徑，門無剥啄，松影參差，禽聲上下。午睡初足，旋汲山泉，拾松枝，煮苦茗啜之。隨意讀周易、國風、左氏傳、離騷、太史公書及陶杜詩、韓蘇文數篇。從容步山徑，撫松竹，與麛犢共偃息於長林豐草間。坐弄流泉，漱齒濯足。既歸竹窗下，則山妻稚子，作筍蕨，供麥飯，欣然一飽。弄筆窗間，隨大小作數十字，展所藏法帖、筆蹟、畫卷縱觀之。興到則吟小詩，或草玉露一兩段。再烹苦茗一盃，出步溪邊，邂逅園翁溪友，問桑麻，説秔稻，量晴校雨，探節數時，相與劇談一餉。歸而倚杖柴門之下，則夕陽在山，紫緑萬狀，變幻頃刻，恍可人目。牛背笛聲，兩兩來歸，而月印前溪矣。味子西此句，可謂妙絶。然此句妙矣，識其妙者蓋少。彼牽黄臂蒼，馳獵於聲利之場者，但見袞袞馬頭塵，匆匆駒隙影耳，烏知此句之妙哉！人能真知此妙，則東坡所謂『無事此静坐，一日是兩日。若活七十年，便是百四十』，所得不已多乎！」徐𤊹徐氏筆精卷四：「唐子西『山静似太古，日長如小年』自羅景綸引之，世無不知者，但未見其全篇耳。其題乃醉眠也。」賀裳載酒園詩話卷一：「强幼安有子西文録一卷，悉追記其遺言，就中論詩者尤多可觀。及讀子西詩，則又不能盡善。如『山静似太古，日長如小年』，警句也，後聯甚平平，至『夢中頻得句，拈得已忘筌』，益强弩矣。」
時光簟已便：錢鍾書宋詩選注：「『便』是合宜、當景的意思。那時候唐庚得罪貶斥在廣東，怕惹出是非，跟人很少往來，所以有「世味」這一句。參看白鷺：『説與門前白鷺群，也宜從此斷知聞。諸公有意除鈎黨，甲乙推求恐到君！』」
忘筌：莊子外物：「荃者所以在魚，得魚而忘荃；蹄者所以在兔，得兔而忘蹄。」「荃」，通「筌」。晉何劭贈張華：「奚用遺形骸，忘筌在得魚。」錢鍾書宋詩選注：「提起筆來寫又忘掉怎樣説了。筌，借作詮。」
唐安千指録琵琶，故事猶聞蜀叟誇。罇酒何人陪北海，練裙今日見西華。子歸未得頻芳草，我老無成學種瓜。萬里相逢俱白首，班荆長語夕陽斜。
「流」下，任本有「也」字。「兩蜀」，叢刊本作「西蜀」。「年」，汪本作「載」。「作此詩贈之」，任本作「乃作此詩以贈之」；叢刊本作「乃爲作此篇以贈之」。
解題：子西早年嘗官利州、閬中、綿州、鳳州等地。據詩題，雖不可斷定二人爲舊識故交，然子西對游使君之敬仰欽慕，勿庸諱言。後值游使君之子振、旅遊嶠南，與子西相逢於惠州，故作此詩以贈之。◎游茂先：見卷一游使君諸子歌注。◎唐安：即指蜀州。太平寰宇記卷七五：「蜀州，唐安郡，今理晉源縣。其地與益州同。秦有蜀地，立爲蜀郡，二漢因之。至晉於此置晉原郡。宋、齊以晉原之地屬晉康郡。後周廢而縣存焉，屬蜀郡。隋亦然。唐垂拱二年始於晉原等四縣立蜀州。天寶元年改爲唐安郡。乾元元年復爲蜀州。」
千指：一人十指，千指，言人多也。蘇軾宿海會寺：「大鐘横撞千指迎，高堂延客夜不扃。」施元之注：「漢貨殖傳：『童手指千。』注：『指千則人百。』」◎琵琶：初學記卷一六：「琵琶第三。風俗通曰：『琵琶，近代樂家所作，不知所起，長三尺五寸。法天、地、人與五行也。四絃象四時也。』釋名曰：『琵琶，本出於胡中，馬上所鼓也。推手前曰琵，引手卻曰琶，象其鼓時，因以爲名也。」
故事猶聞蜀叟誇：吕陶蜀州重修大廳記：「孟子所謂王道之本者，亦可見焉。是以居則悦服，去則見思。風迹光輝於一時，德聲洋溢於後世。游茂先之守唐安，抑用此術與？虚心以接物，無猜阻疑貳之釁；抗志以涖事，無苟簡滅裂之態。舉大綱以敦治體，親細務以盡下情，自公府至於郊野，皆得其歡，知茂先待之如一家也。……今茂先之治大概如此，故予樂爲記之。茂先慷慨有遠度，每以功名自期，豈特區區乎此？他日去而顯矣，人必思之，有讀予文者，亦可以慰思也。」
罇酒何人陪北海：漢末孔融爲北海相，時稱孔北海。後漢書卷七孔融傳：「融性寬容少忌，好士，喜誘益後進。及退閒職，賓客日盈其門。常歎曰：『坐上客恒滿，尊中酒不空，吾無憂矣。』」後常用作典實，以喻主人好客。蕭穎士山莊月夜作：「未奏東山妓，先傾北海尊。」
練裙今日見西華：南史卷五九任昉傳：「昉子西華冬月著葛帔練裙，道逢平原劉孝標，泫然矜之。謂曰：『我當爲卿作計。』乃著廣絶交論，以譏其舊交。」按：此處僅指遇故人之子事。
學種瓜：杜甫曲江陪鄭八丈南史飲：「丈人文力猶强健，豈傍青門學種瓜。」郭知達集注：「邵平種瓜青門，號邵平瓜。趙云：阮籍詠懷有云：『昔聞東陵瓜，近在青門外。』注引史記：『邵平者，故秦東陵侯。秦破，爲布衣，貧，種瓜於長安城東，故俗謂之東陵瓜。』」
班荆：即班荆道故之意。左傳襄公二十六年：「初，楚伍參與蔡太師子朝友，其子伍舉與聲子相善也。……伍舉奔鄭，將遂奔晉。聲子將如晉，遇之於鄭郊，班荆相與食，而言復故。」杜預注：「班，布也。布荆坐地，共議歸楚，事朋友世親。」
老楚能令畏壘豐，此身翻累越人窮。至今無奈曾孫稼，幾度虚占少女風。兹事會須星有好，他時曾厭雨其濛。山中賴有萊糧足，不向諸侯託寓公。
解題：方回瀛奎律髓卷一七：「莊子庚桑楚第二十三：『老聃之役有庚桑楚者，北居畏壘之山。居三年，畏壘大壤。』注本又作『穰』。廣雅云：『豐也。』子西時謫惠州，謂庚桑楚居畏壘之山，能令豐穰。惠州人以我之故，而至於不雨以窮耶？善用事。『曾孫稼』、『少女風』、『星有好』、『雨其濛』，又用四事。如此加以斡旋爲句，而委曲妥帖，不止工而已也。尾句尤高妙。」賀裳載酒園詩話卷一：「此子西謫惠州時作，故以庚桑楚居畏壘之山能令豐穰，惠州以己之故至於不雨反興。起法甚新，但篇中使事不無太多，喜其不至豫章之生硬令人難耐，兼料豐可爲枵者救饑耳。」
老楚能令畏壘豐：莊子庚桑楚：「老聃之役有庚桑楚者，偏得老聃之道，以北居畏壘之山，其臣之畫然知者去之，其妾之挈然仁者遠之；擁腫之與居，鞅掌之爲使。居三年，畏壘大壤。」經典釋文：「『庚桑楚』，司馬云：楚，名；庚桑，姓也。太史公書作亢桑。……李云：畏壘，山名也。或云在魯，又云在梁州。」
曾孫稼：詩經小雅甫田：「曾孫之稼，如茨如梁。」鄭箋：「『曾孫』，謂成王也。」「稼，禾也，謂有藳者也。」
少女風：即西風。因按八卦方位，兑爲西方，兑爲少女。三國志卷二九管輅傳，裴松之注引管輅别傳云：「倪清河於是便留輅，往請府丞及清河令。若夜雨者當爲啖二百斤犢肉，若不雨當住十日。輅曰：『言念費損！』至日向暮，了無雲氣，衆人並嗤輅。輅言：『樹上已有少女微風，樹間又有陰鳥和鳴。又少男風起，衆鳥和翔，其應至矣。』須臾，果有艮風鳴鳥。日未入，東南有山雲樓起。黄昏之後，雷聲動天。到鼓一中，星月皆没，風雲並興，玄氣四合，大雨河傾。」
星有好：尚書周書洪範：「庶民惟星，星有好風，星有好雨。」孔傳：「星，民象，故衆民惟若星。箕星好風，畢星好雨，亦民所好。」孔穎達疏：「庶民之性惟若星，然星有好風，星有好雨。以喻民有好善，亦有好惡。」
雨其濛：詩經豳風東山：「我來自東，零雨其濛。」毛傳：「濛，雨貌。」鄭箋：「我往之東山，既久勞矣，歸又道遇雨濛濛然，是尤苦也。」
萊糧：皇甫謐高士傳卷上老萊子：「老萊子亦隨其妻至於江南而止，曰鳥獸之毛可績而衣，其遺粒足食也。」萊糧當指鳥獸遺粒。
不向諸侯託寓公：禮記郊特牲：「諸侯不臣寓公，故古者寓公不繼世。」鄭玄注：「寓，寄也。寄公之子，非賢者世不足尊也。寓或爲託。」孔穎達疏：「正義曰：案喪服傳云：寄公者，何也？失地之君也。或天子削地，或被諸侯所逐，皆爲失地也。諸侯不臣者，不敢以寄公爲臣也。」按：寓公乃子西自謂也。
南歸遷客氣平和，磊落胸中所得多。白日過從唯陸諝，清宵夢想適維摩。徘徊未忍捐雞肋，寂寞猶能顧雀羅。好與鄉人敦薄俗，莫因哺啜負岷峨。
解題：此詩及下和韻皆爲張商英贈答子西之作，子西集編次時亦收入其中。此言「南歸遷客氣平和」，知詩作於子西遇赦之後。◎無盡：張商英，字天覺，號無盡居士，見卷一内前行注。
陸諝：子西陸諝傳載，陸諝，麯城人，少與壺子、商君相友善，約先貴無相忘。已而壺子任太常，商君任主爵郡尉，通顯矣，而諝方青州爲從事。壺、商等上疏薦之，上從其言，遣壺子持節召諝。至見，上歡甚，是日拜諝光禄勳，頃之，封醴泉侯，食千户。按：陸諝爲子西虚擬之人，實言酒耳。
雞肋：三國志卷一武帝紀，裴松之注引晉司馬彪九州春秋：「時王欲還，出令曰『雞肋』，官屬不知所謂。主簿楊修便自嚴裝，人驚問修：『何以知之？』修曰：『夫雞肋，棄之如可惜，食之無所得，以比漢中，知王欲還也。』」
薄俗：輕薄之習俗，亦指壞風氣。漢書卷九元帝紀：「民漸薄俗，去禮義，觸刑法，豈不哀哉！」三國志卷一八閻温傳，裴松之注引魚豢曰：「今故遠收孫、祝，而近録楊、鮑，既不欲其泯滅，且敦薄俗。」
哺啜：猶言飲食。亦作「餔啜」。孟子離婁上：「孟子謂樂正子曰：『子之從於子敖來，徒餔啜也。』」趙岐注：「學而不行其道，徒食飲而已，謂之餔啜也。」◎岷峨：岷山與峨眉山之並稱。江淹建平王讓右將軍荆州刺史表：「水交沅、澧，山通岷、峨。襟帶百縣，縈抱七州。」胡之驥注：「岷山，自梁州連綿至蜀。蜀志曰：峨嵋縣有大峨山，小峨山。兩山相對，如蛾眉。周迴千餘里。」亦特指峨眉山。蘇軾滿庭芳：「歸去來兮，吾歸何處，萬里家在岷峨。」
别公歸去養天和，見説清朝士已多。裾捨登門何處曳，頂緣受記昔曾摩。幾時傅説重調鼎，去歲成湯已解羅。會引鑑湖爲故事，要從英主乞三峨。
天和：謂人體之元氣。葛洪抱朴子道意：「精靈困於煩擾，榮衛消於役用。煎熬形氣，刻削天和。」蘇軾和寄天選長官：「虚懷養天和，肯狥奔走鬧。」
清朝：清明之朝廷。後漢書卷八四列女傳：「吾性疏頑，教道無素，恒恐子穀負辱清朝。」蘇軾故李承之待制六丈挽詞：「清朝竟不用，白首仍憂時。」
裾捨登門何處曳：漢書卷五一鄒陽傳：「飾固陋之心，則何王之門不可曳長裾乎？」後以「曳裾王門」喻投身王侯權貴門下。李白行路難其二：「彈劍作歌奏苦聲，曳裾王門不稱情。」
頂緣受記昔曾摩：受記，佛教語。稱佛記弟子來生因果及將來成佛之事爲記别，接受記别，則謂受記。唐李邕嵩岳寺碑：「密意所傳稱十方之首，莫不佛前受記，法中出家。」摩頂，釋迦牟尼佛以大法付囑大菩薩時，用右手摩其頂。後爲佛教授戒傳法時儀軌。法華經囑累品：「釋迦牟尼佛從法座起，現大神力，以右手摩無量菩薩摩訶薩頂，而作是言：『我於無量百千萬億阿僧祇劫，作習是難得阿耨多羅三藐三菩提法，今以付囑汝等。』」劉長卿秋夜有懷高三十五適兼呈空上人：「吾師幾度曾摩頂，高士何年遂發心。」
調鼎：韓詩外傳卷七：「伊尹，故有莘氏僮也，負鼎操俎調五味，而立爲相，其遇湯也。」杜甫上韋左相二十韻：「沙汰江河濁，調和鼎鼐新。」
成湯解羅：用「網開三面」之典。史記卷三殷本紀：「湯出，見野張網四面，祝曰：『自天下四方皆入吾網。』湯曰：『嘻，盡之矣！』乃去其三面，祝曰：『欲左，左。欲右，右。不用命，乃入吾網。』諸侯聞之，曰：『湯德至矣，及禽獸。』」後因以「網開三面」喻法令寬大，恩澤遍施。唐釋道宣廣弘明集卷二八下：「竊以羲皇結網，深失大慈；成湯解羅，猶非妙善。」
會引鑑湖爲故事：鑑湖，位於今浙江紹興西南。宋歐陽忞輿地廣記卷二二：「東漢永和五年，太守馬臻所創開，周回三百餘里，溉田九千餘頃。創湖之始，多浸冢墓，有千餘人怨訴，臻因被刑於市。及遣使覆按，總不見人籍，乃知死者所訐也。」新唐書卷一九六賀知章傳：「天寶初，病，夢游帝居，數日寤，乃請爲道士，還鄉里，詔許之，以宅爲千秋觀而居。又求周宫湖數頃爲放生池，有詔賜鏡湖剡川一曲。既行，帝賜詩，皇太子百官餞送。」按，鏡湖即鑑湖。
三峨：四川峨眉山有大峨、中峨、小峨三峰，故稱三峨。蘇軾軾欲以石易畫晉卿難之復次韻：「三峨吾鄉里，萬馬君部曲。」査慎行補注：「名山記：峨眉山周匝千里，游大峨者自峨眉縣勝峰門出，至華嚴院十五里，歷八十四盤，凡六十里至峰頂，即普賢示現處。太平寰宇記：中峨山在縣南二十里，又名覆篷山。又十里小峨山，一名鏵刃山。鮮于繪議道堂記：漢嘉背負三峨，襟帶二江。」
解題：據詩題，子西北歸後當與張商英有短暫相逢，二人相約游秦龜從故居，且有詩文唱和。又據子西集編次之序，以下數詩皆作於江陵，二人或於江陵重逢，亦未可知。◎秦龜從：陳應行吟窗雜録卷二八云：「秦龜從，能爲五七言詩。」然並未録任何詩句，其人未詳。
三逕：趙岐三輔決録逃名：「蔣詡歸鄉里，荆棘塞門，舍中有三逕，不出，唯求仲、羊仲從之游。」後因以「三逕」指隱者之家園。陶淵明歸去來辭：「三逕就荒，松菊猶存。」◎白士：猶寒士。晉書卷三四羊祜傳：「以白士而居重位，何能不盛滿受責乎！」
平楚：謂從高處遠望，叢林樹梢齊平。文選謝朓郡内登望：「寒城一以眺，平楚正蒼然。」李善注：「説文曰：楚，叢木也。」
清言：晉書卷五郭象傳：「郭象少有才理，好老莊，能清言。」◎永嘉：西晉懷帝司馬熾年號三七—三一二。魏晉時名士何晏、王衍等崇尚老莊，擯棄世務，競談玄理，此風持續至晉宋之交。
頭似漆：杜甫醉歌行：「汝伯何由髮如漆。」郭知達集注：「師：陳張麗華髮鬢黑如漆。」
解題：此爲張商英次韻前詩所作，汪本題作和韻附無盡故此非子西詩，明矣。
胭脂：疑爲米名，可入藥。清張琰種痘新書卷九：「粉紅丸：胆星四錢，天竺黄神砂、胭脂米各三錢，共爲末作丸，生蓴薄荷湯下。」
燭籠何用兩行紗：按：此句即「何用兩行紗燭籠」意，倒裝以就律耳。意謂月光皎潔，飲散坐轎而歸，不須人在兩旁提燈籠照明。宋代官員儀仗，晚有人分列兩旁持燈籠照明。韋驤錢塘集卷二十八以前韻作春寒攀迓云：「坐想琅邪歸路晚，兩行紅蠟代嬋娟。」黄徹䂬溪詩話卷四：「前輩戲語，以郊外呵喝、月下燭籠皆謂之殺風景。」無盡詩似隱含欲避殺風景意。
解題：方輿勝覽卷二七江陵府：「春秋時謂之郢都。秦以其地置南郡。項羽時封共敖爲臨江王，都江陵。漢爲南郡，後漢因之。三國鼎立，荆州亦分爲三；關羽既没，南郡屬吴；荆州之名，南北雙立，魏立荆州理宛，今南陽郡是也；吴立荆州理江陵，今郡城是也。……自桓温於江陵營城府，此後嘗以江陵爲荆州理所。……唐改江陵郡，復爲荆州，置荆南節度使……國朝以高繼冲爲江陵尹，中興陞爲帥府，改荆南府，復爲江陵府、荆南節度。今統郡十六，領縣七，治江陵。」◎南陽：北宋稱光化軍，屬湖北路。方輿勝覽卷三三光化軍：「春秋穀伯國，楚地，陰國所遷。秦漢爲陰縣及酇縣，屬南陽郡。後漢末，魏武分南鄉郡。晉武改南鄉爲順陽郡。梁立酇城郡，領陰、酇二縣。後周廢爲縣，屬襄陽郡。隋改陰曰陰城。唐立酇州，領穀城、酇城二縣，尋廢爲鎮，隸襄陽之穀城縣。皇朝陞陰城鎮爲光化軍，後爲通化軍，復爲光化軍。今領縣一，治光化。」◎宋德粹：俟考。
素秋：喻衰老、遲暮。文選潘尼贈陸機出爲吴王郎中令：「予涉素秋，子登青春；愧無老成，廁彼日新。」李善注：「素秋喻老，青春喻少也。劉楨與臨淄侯書曰：『肅以素秋則落。』」
卧龍國：指南陽。三國志卷三五諸葛亮傳：「徐庶謂先主曰：『諸葛孔明者，卧龍也，將軍豈願見之乎？』」諸葛亮前出師表：「臣本布衣，躬耕於南陽，苟全性命於亂世，不求聞達於諸侯。」後因稱諸葛亮躬耕地南陽爲卧龍國。
墮鳶：後漢書卷二四馬援傳：「援曰：『當吾在浪泊、西里間，虜未滅之時，下潦上霧，毒氣重蒸，仰視飛鳶跕跕墮水中。』」李賢注：「鳶，鴟也。跕跕，墮貌也。」蘇軾山村五絶其五：「不須更待飛鳶墮，方念平生馬少游。」
莫登樓：此用王粲登樓賦意，謂登樓徒引發思鄉愁緒。賦云：「雖信美而非吾土兮，曾何足以少留。」按：子西文録：「樂府解題熟讀大有詩材。余詩云：『時難將進酒，家遠莫登樓。』用古樂府名作對也。」
舊交零落半存亡，晚歲荆州得兩唐。臨别眼中無小謝，再來天外有他楊。預行後日誅茅地，要近先生避世牆。會與幽人數晨夕，何能結客少年場。
解題：陸游家世舊聞卷下：「唐子西庚晚自嶺表歸，客荆州，與處厚、居正兩舅氏游，因通譜爲兄弟。其自荆州歸蜀也，來别兩公，而居正出，獨見處厚，約復來卜鄰，且留詩爲别曰略。」◎處厚、居正：唐恕、唐意兄弟，即詩中所謂荆州二唐者。吕本中童蒙訓卷中：「唐丈名恕，字處厚，崇寧初任荆南知縣。新法既行，即致仕不出者幾三十年。」宋史卷三一六唐介傳：「介孫恕，崇寧初，爲華陽令，以不能奉行茶法，忤使者，謝病免歸。其弟意方爲南陵令，亦以病自免，兄弟杜門躬耕。恕尋以宣教郎致仕。靖康元年，御史中丞許翰言其高行，詔起爲監察御史。意亦以宰相吴敏薦，召對，而貧不能行，竟餓死江陵山中。」又宋魏峴四明它山水利備覽卷下舒亶西湖引水記：「於是以其事屬監船場宣德郎唐君，……宣德君名意，字居正，江陵人也。乃祖若父以風節文章聞天下，而君清直强學，不苟於其職，克似其家世者也。」◎卜鄰：即擇鄰而居。左傳昭公三年：「且諺曰：『非宅是卜，唯鄰是卜。』二三子先卜鄰矣。」杜預注：「卜良鄰。」杜甫寄贊上人：「一昨陪錫杖，卜鄰南山幽。」
荆州：荆州郡名江陵，見江陵逢故人宋德粹自播守罷歸南陽以詩見貽依韻和酬注。按：此二句式同聞鄭二對吏五羊：「舊友年來略散亡，新收鄭子亦遑遑。」
小謝：即謝朓。李白宣州謝朓樓餞别校書叔雲：「蓬萊文章建安骨，中間小謝又清發。」按：此則代指唐意。
他楊：漢書卷八七揚雄傳上：「自季至雄，五世而傳一子，故雄亡它揚於蜀。」顔師古注：「蜀諸姓揚者皆非雄族，故言雄無它揚。」按：此爲子西自擬之詞。
誅茅：即芟除茅草，引申爲結廬安居。沈約郊居賦：「或誅茅而剪棘，或既西而復東。」林逋湖上晚歸：「依稀漸近誅茅地，雞犬林蘿隱隱聲。」
避世牆：後漢書卷八三逢萌傳：「君公遭亂獨不去，儈牛自隱。時人謂之論曰：『避世牆東王君公。』」
幽人：見本卷閒居其一注。◎數晨夕：陶淵明移居二首其一：「昔欲居南村，非爲卜其宅。聞多素心人，樂與數晨夕。」
解題：觀文相公即張商英，見卷一内前行注。按：宋史卷三五一張商英傳：「有郭天信者，以方技隸太史，徽宗潛邸時，嘗言當履天位，自是稍睠寵之。商英因僧德洪、客彭几與語言往來，事覺，鞫于開封府。御史中丞張克公疏擊之，以觀文殿大學士知河南府。」故子西稱其爲觀文相公。
流年：鮑照登雲陽九里埭：「宿心不復歸，流年抱衰疾。」唐黄滔寓言：「流年五十前，朝朝倚少年。流年五十後，日日侵皓首。」
喬松壽：喬松，傳説中仙人王子喬與赤松子之並稱。戰國策秦策三：「君何不以此時歸相印，讓賢者授之，必有伯夷之廉，長爲應侯，世世稱孤，而有喬松之壽。」鮑彪注：「乔，王子晉。松，赤松子。皆不死。」
清詩：杜甫解悶十二首其六：「復憶襄陽孟浩然，清詩句句盡堪傳。」蘇軾次韻答錢穆父以軾得汝陰用杭越酬唱韻作詩見寄：「清詩已入新歌舞，要使邦人識雅言。」
覺有神：杜甫獨酌成詩：「醉裏從爲客，詩成覺有神。」郭知達集注：「如有神助也。公嘗有詩云：『讀書破萬卷，下筆如有神。』趙云：……『有神』字多在詩言之，則孔文舉言禰衡之能，章章日思若有神，公詩又篇篇什若有神，而謝靈運亦云此語神助。」
解題：據詩意，李六當爲子西昔時好友，自寓惠以來，二人便未謀面，故子西作此詩概言其近年來之境遇。「生還」二字，可謂道盡貶謫生涯之苦楚辛酸。◎宜都：歐陽忞輿地廣記卷二七峽州：「中宜都縣，二漢夷道縣地，屬南郡。劉備置宜都郡。晉、宋、齊、梁皆因之，又析夷道置宜昌縣。隋開皇七年郡廢，宜昌屬江陵府。大業初，夷道屬夷陵郡。唐武德二年改宜昌爲宜都，以宜都及夷道置江州。六年曰東松州。貞觀元年州廢，省夷道入宜都，來屬。」◎李六：俟考。
着酒澆：胡仔苕溪漁隱叢話前集卷五六：「山谷云：王梵志詩云：『城外土饅頭，饀草在城裏，一人喫一箇，莫嫌没滋味。』已且爲土饅頭，尚誰食之？今改『預先着酒澆，使教有滋味。』」
尾段無多不奈焦：此用焦尾琴之典。後漢書卷六下蔡邕傳：「吴人有燒桐以爨者，邕聞火烈之聲，知其良木，因請而裁爲琴，果有美音，而其尾猶焦，故時人名曰『焦尾琴』焉。」
解題：詩言「去楚及梅落，過夔逢麥秋」，所謂去楚、過夔，當就子西離開江陵，經宜都，重返家鄉丹稜而言。
麥秋：麥熟之季，即農曆四、五月。禮記月令：「孟夏之月靡草死，麥秋至。」陳澔集説：「秋者，百穀成熟之期。此於時雖夏，於麥則秋，故云麥秋。」
就國者：史記卷三二齊太公世家：「武王已平商而王天下，封師尚父於齊營丘。東就國，道宿行遲。逆旅之人曰：『吾聞時難得而易失。客寢甚安，殆非就國者也。」
賈胡：經商之胡人。後漢書卷二四馬援傳：「伏波類西域賈胡，到一處輒止，以是失利。」李賢注：「言似商胡，所至之處輒停留。賈音古。」蘇軾鬱孤臺：「不隨猿鶴化，甘作賈胡留。」
南畝：謂農田。南坡向陽，利農作物生長，古人田土多向南開闢，故稱。詩經小雅大田：「以我覃耜，俶載南畝。」
解題：何執中，字俗通，處州龍泉人。熙寧六年進士甲科，調台、亳二州判官，尋入爲太學博士，以母憂去。會徽宗即位，超拜寶文閣待制，遷中書舍人、兵部侍郎、工部、吏部尚書兼侍讀。大觀初，進中書門下侍郎，一意謹事蔡京。三年，遂代爲尚書左丞，加特進，與蔡京並相。及張商英任事，執中惡其出己上，與鄭居中合擠之。後年益高，以疾甚求去。其在政府，嘗戒邊吏勿生事，惜人材、寬民力，雖居富貴，未嘗忘貧賤時。然迎順主意、贊飾太平則始終不能自克。卒，年七十四，贈太師，追封清源郡王，謚曰正獻。傳見宋史卷三五一。按：宋史卷三五一張商英傳云：「何執中、鄭居中日夜醖織其商英短。先使言者論其門下客唐庚，竄之惠州。」則知子西之見逐全拜執中所賜。執中卒於重和元年，此時子西已遇赦北歸，眼見昔日政敵化爲黄土，尚且作詩悼念，其胸懷之寬廣，不難想見矣。
白璧就黄壤：黄庭堅憶邢惇夫：「眼看白璧埋黄壤，何況人間父子情。」任淵注：「晉書庾亮傳：將葬，何充歎曰：『埋玉樹於土中，使人情何能已？』」
觀生六十化：見卷二大觀四年春吾與友人任景初舍弟端孺自蜀來京師至長安時方寒食吾三人相與戎服遊九龍池飲酒賦詩樂甚是歲吾遷嶺表明年景初亦謫江左忽忽數歲皆未得去寒食無幾念之悽然作詩寄任因命舍弟同賦注。
九遷：謂多次升遷。蔡邕表太尉董公可相國：「昭發上心，故有一日九遷。」韓愈上張僕射書：「苟如是，雖日受千金之賜，一歲九遷其官，感恩則有之矣。」
筆下無時俗：黄庭堅跋東坡樂府：「東坡道人在黄州時作，語意高妙，似非喫煙火食人語，非胸中有萬卷書、筆下無一點塵俗氣，孰能至此？」
歲寒：喻忠貞不屈之節操品行。司馬光資治通鑑卷一七四陳宣帝太建十二年：「梁主奕葉委誠朝廷，當相與共保歲寒。」張九齡感遇十二首其七：「豈伊地氣暖，自有歲寒心。」
雅懷：世説新語容止：「周侯説王長史父：『形貌既偉，雅懷有概，保而用之，可作諸許物也。』」李白春夜宴從弟桃花園序：「不有佳作，何申雅懷。」
掛冠：後漢書卷八三逢萌傳：「時王莽殺其子宇，萌謂友人曰：『三綱絶矣！不去，禍將及人。』即解冠掛東都城門，歸，將家屬浮海，客於遼東。」後因以「掛冠」謂辭官。
户外屨：莊子列禦寇：「無幾何而往，則户外之屨滿矣。」成玄英疏：「無幾何，謂無多時也。俄頃之間，伯昏往禦寇之所，適見脱屨户外，跣足升堂，請益者多矣。」
淩雲手：史記卷一一七司馬相如列傳：「相如既奏大人之頌，天子大説，飄飄有淩雲之氣，似游天地之閒意。」蘇軾送家安國教授歸成都：「須煩淩雲手，去作入蜀星。」
幕賓：世説新語雅量：「桓宣武與郗超議芟夷朝臣，條牒既定，其夜同宿。明晨起，呼謝安、王坦之入，擲疏示之，郗猶在帳内。謝都無言，王直擲還，云：多！宣武取筆欲除，郗不覺竊從帳中與宣武言。謝含笑曰：『郗生可謂入幕賓也。』」
崔篆得崔駰：崔篆，涿郡安平人。王莽時以郡文學舉步兵校尉，投劾歸。後爲建新大尹。建武初舉賢良，自以宗門受莽僞寵慚愧，遂辭歸不仕，客居滎陽，閉門潛思，著周易林六十四篇。崔駰，字亭伯，篆孫。年十三，即能通詩、易、春秋。博學有才，善屬文。少游太學，與班固、傅毅齊名。竇憲辟駰爲掾。然憲擅權驕横，駰數諫不聽，因出爲長岑長，不之官而歸。卒於漢和帝永元四年。駰曾擬揚雄解嘲作達旨。傳俱見後漢書卷五二。
豐碑：晉書卷三四羊祜傳：「襄陽百姓於峴山祜平生游憩之所建碑立廟，歲時饗祭焉。望其碑者，莫不流涕。杜預因名爲墮淚碑。」
一日不齋：後漢書卷七九下周澤傳：「常卧疾齋宫，其妻哀澤老病，闚問所苦。澤大怒，以妻干犯齋禁，遂收送詔獄謝罪。當世疑其詭激。時人爲之語曰：『生世不諧，作太常妻，一歲三百六十日，三百五十九日齋。』」李賢注：「漢官儀此下云：『一日不齋醉如泥。』」
五行並下：一作「五行俱下」，謂讀書敏捷神速。三國志卷二一應瑒傳：「後爲五官將文學。」裴松之注引晉華嶠漢書：「瑒祖奉，字世叔，才敏，善諷誦，故世稱：『應世叔讀書，五行俱下。』」
靈運成佛：南史卷一九謝靈運傳：「太守孟顗事佛精懇，而爲靈運所輕，嘗謂顗曰：『得道應須慧業，丈人生天當在靈運前，成佛必在靈運後。』顗深恨此言。」
王家譽兒：王勃父王福畤有子六人，皆以文著。新唐書卷二一王勃傳：「初，勔、勮、勃皆著才名，故杜易簡稱『三珠樹』。其後助、劼又以文顯。劼蚤卒。福畤少子勸亦有文。福畤嘗詫思彦，思彦戲曰：『武子有馬癖，君有譽兒癖，王家癖何多耶？』使助出其文，思彦曰：『生子若是，可夸也。』」
大垂手：古舞名。樂府詩集卷七六雜曲歌辭：「樂府解題曰：『大垂手、小垂手，皆言舞而垂其手也。』按：唐子西文録：「張文昌詩：『上宫才人大垂手，願君千年萬年壽，朝出射麋暮飲酒。』古樂府大垂手、小垂手、獨摇手，皆舞名也。」
解題：聃即子西幼子唐聃。子西名小子説：「此所以爲老氏，故名小子曰聃，字以景老。」按：宋史本傳言子西會赦，官復承議郎，故此當爲子西進京覆命前作示兒之詩。
高門地：漢書卷七六鮑宣傳：「陛下擢臣巖穴，誠冀有益豪毛，豈徒欲使臣美食大官，重高門之地哉？」顔師古注：「晉灼曰：『高門，殿名也。』師古曰：『在未央宫中。』」此則代指朝廷。
嬰世網：文選陸機赴洛道中作：「借問子何之？世網嬰我身。」李善注：「江偉答軍司馬詩曰：羈縶繫世網，維進退準繩。説文曰：嬰，繞也。」王維謁璿上人：「誓從斷葷血，不復嬰世網。」
行在：蔡邕獨斷卷上：「漢天子正號曰皇帝，……所在曰行在，所居曰禁中。」杜甫北征：「揮涕戀行在，道途猶恍惚。」郭知達集注：「天子行幸所在曰行在。」
不如疏：漢書卷七一疏廣傳：「廣謂受曰：『吾聞「知足不辱，知止不殆」，「功遂身退，天之道」也。今仕官至二千石，宦成名立，如此不去，懼有後悔，豈如父子相隨出關，歸老故郷，以壽命終，不亦善乎？』受叩頭曰：『從大人議。』即日父子俱移病。滿三月賜告，廣遂稱篤，上疏乞骸骨。」蘇軾廣倅蕭大夫借前韻見贈復和答之其一：「生還粗勝虞，早退不如疏。」傳王十朋集注：「援：前漢疏廣、疏受父子致仕而歸，當時以爲榮。」
解題：强行父，字幼安，子西晚年與其論文定交。宋曾協右中散大夫提舉台州崇道觀强公行狀：「公諱行父，字幼安，錢塘人也。……罷官去京師，寓景德寺，與眉山唐子西以文字相酬酢。子西夜過公，語或到鐘鳴時。……既而得微疾，以紹興二十有七年二月十有三日薨，享年六十有七。官累右中散大夫，以久次賜服金紫，開國餘杭縣。」按：唐子西文録：「宣和元年，行父自錢唐罷官如京師，眉山唐先生同寓於城東景德僧舍。……先生北歸還朝，得請宫祠歸瀘南，道卒於鳳翔，年五十一。……先生嘗次韻行父冬日旅舍詩略。又次留别韻云：『白頭重踏軟紅塵，獨立鵷行覺異倫。往事已空誰叙舊，好詩乍見且嘗新。細思寂寂門羅雀，猶勝纍纍冢卧麟。力請宫祠知意否，漸謀歸老錦江濱。』蓋絶筆於是矣。」
桂玉黄金盡：桂玉，桂玉之地，即京師。黄滔崔右丞啓：「滔獻賦命奇，食貧計盡，難安桂玉，須逐萍蓬。」黄金盡：戰國策秦策一：「蘇秦説秦王書十上而説不行，黑貂之裘弊，黄金百斤盡，資用乏絶，去秦而歸。」王維送丘爲落第歸江東：「爲客黄金盡，還家白髮新。」
風埃：指仕宦。南齊書卷三四王僧虔張緒傳贊：「思曼廉静，自絶風埃。」陸游泛富春江：「官路已悲捐歲月，客衣仍悔犯風埃。」
異鄉梅信遠，誰寄一枝春：梅信，亦稱梅花使、梅花信。太平御覽卷九七引南朝宋盛弘之荆州記曰：「陸凱與范曄相善，自江南寄梅花一枝詣長安與曄，并贈詩曰：『折梅逢驛使，寄與隴頭人。江南無所有，聊贈一枝春。』」
鵷行：指朝官之行列。梁書卷三四張緬傳：「殿中郎缺。高祖謂徐勉曰：『此曹舊用文學，且居鵷行之首，宜詳擇其人。』」杜甫至日遣興奉寄北省舊閣老兩院故人二首其一：「去歲兹辰捧御床，五更三點入鵷行。」郭知達集注：「晉王沈詩：『幸參鵷鷺行。』」
門羅雀：史記卷一二汲鄭列傳，太史公曰：「始翟公爲廷尉，賓客闐門；及廢，門外可設雀羅。」白居易寄皇甫賓客：「卧掩羅雀門，無人驚我睡。」
冢卧麟：杜甫曲江二首其一：「江上小堂巢翡翠，花邊高冢卧麒麟。」黄鶴補注：「趙曰：『冢前有石麒麟，蓋富貴之家。西京雜記云是秦始皇驪山墓上物也。』今詩言『卧』，則冢荒廢，故公落句有感焉。」
錦江：岷江分支之一，在成都西北。相傳蜀人織錦濯其中則錦色鮮豔，濯於他水則錦色暗淡，故稱。文選左思蜀都賦：「百室離房，機杼相和。貝錦斐成，濯色江波。」劉逵注引譙周益州志：「成都織錦既成，濯於江水，其文分明，勝於初成；他水濯之，不如江水也。」杜甫登樓：「錦江春色來天地，玉壘浮雲變古今。」按：此代指子西家鄉眉州丹稜。
解題：據子西集編次，自本卷起，皆爲子西惠州以前詩。而卷四則爲其青年時作，多爲樂府舊題、擬古之作。陌上桑，樂府相和曲名。崔豹古今注卷中音樂：「陌上桑，出秦氏女子。秦氏，邯鄲人，有女名羅敷，爲邑人千乘王人妻。王人後爲趙王家令。羅敷出，採桑於陌上，趙王登臺，見而悦之，因飲酒欲奪之。羅敷乃彈筝，作陌上桑之歌以自明焉。」亦省作「陌桑」。
秦筝：文選潘岳笙賦：「晉野悚而投琴，況齊瑟與秦筝。」六臣注：「善曰：……風俗通曰：筝，蒙恬所造。楚辭曰：『扶秦筝而彈徽。』翰曰：……齊國出善鼓瑟人，秦多善筝者。」
秋風團扇情，夜雨長門意。高鳥既已逝，前魚自當棄。賤妾白頭吟，知君懷異心。祇知茂陵女，不憶臨邛琴。
解題：白頭吟，樂府相和歌辭楚調曲名。傳葛洪西京雜記卷三：「相如將聘茂陵人女爲妾，卓文君作白頭吟以自絶，相如乃止。」其辭曰：「皚如山上雪，皎若雲間月。聞君有兩意，故來相决絶。今日斗酒會，明旦溝水頭。躞蹀御溝上，溝水東西流。淒淒重淒淒，嫁娶亦不啼。願得一心人，白頭不相離。竹竿何嫋嫋，魚尾何離簁。男兒重義氣，何用錢刀爲。」按：李白白頭吟：「此時阿嬌正嬌妒，獨坐長門愁日暮。但願君恩顧妾深，豈惜黄金買詞賦。相如作賦得黄金，丈夫好新多異心。一朝將聘茂陵女，文君因贈白頭吟。」子西詩與太白詩意相類。
秋風團扇情：典出班婕妤怨歌行，亦稱團扇歌。文選班婕妤怨歌行題注：「歌録曰：怨歌行，古辭。然言古者有此曲，而班婕妤擬之。婕妤，帝初即位，選入後宫。始爲少使，俄而大幸，爲婕妤，居增成舍。後趙飛燕寵盛，婕妤失寵，希復進見。成帝崩，婕妤充園陵，薨。」其辭曰：「新裂齊紈素，皎潔如霜雪。裁爲合歡扇，團團似明月。出入君懷袖，動摇微風發。常恐秋節至，涼風奪炎熱。棄捐篋笥中，恩情中道絶。」
夜雨長門意：典出司馬相如長門賦。長門怨，樂府相和歌辭楚調曲名。樂府詩集卷四二相和歌辭長門怨題注：「樂府解題曰：長門怨者，爲陳皇后作也。后退居長門宫，愁悶悲思，聞司馬相如工文章，奉黄金百斤，令爲解愁之辭。相如爲作長門賦，帝見而傷之，復得親幸。後人因其賦而爲長門怨也。」
高鳥：謂高飛之鳥。陶淵明始作鎮軍參軍經曲阿：「望雲慚高鳥，臨水愧游魚。」此喻信使。張九齡感遇十二首其二：「持此謝高鳥，因之傳遠情。」
前魚：戰國策魏策四：「魏王與龍陽君共船而釣，龍陽君得十餘魚而涕下，王曰：『有所不安乎？如是，何不相告也？』……對曰：『臣之始得魚也，臣甚喜。後得又益大，今臣直欲棄臣前之所得矣。今以臣凶惡，而得爲王拂枕席，今臣爵至人君，走人於庭，辟人於途。四海之内，美人亦甚多矣，聞臣之得幸於王也，必蹇裳而趨王。臣亦猶曩臣之前所得魚也！臣亦將棄矣，臣安能無涕出乎？』」後因以「前魚」喻失寵而被遺棄之人。
臨邛琴：史記卷一一七司馬相如列傳：「是時卓王孫有女文君新寡，好音，故相如繆與令相重，而以琴心挑之。相如之臨邛，從車騎，雍容閒雅甚都；及飲卓氏，弄琴，文君竊從户窺之，心悦而好之，恐不得當也。既罷，相如乃使人重賜文君侍者通殷勤。文君夜亡奔相如，相如乃與馳歸成都。」
結客少年場，男兒尚氣須激昂。朝從魯朱家，暮過秦武陽。飲酒邯鄲市，膝上横秋霜。明年從軍入燉煌，金印紫綬煇路旁，貧中知己慎勿忘。
解題：結客少年場，古樂府名。文選鮑照結客少年場行題注：「善曰：曹植結客篇曰：『結客少年場，報怨洛北芒。』范曄後漢書曰：『祭遵嘗爲部吏所侵，結客報之也。』翰曰：『言少年時結任俠之客，爲游樂之場，終而無成，故有斯作也。』」
秦武陽：亦作「秦舞陽」。史記卷八六荆軻列傳：「燕國有勇士秦舞陽，年十三，殺人，人不敢忤視。乃令秦舞陽爲副。……荆軻奉樊於期頭函，而秦舞陽奉地圖柙，以次進。至陛，秦舞陽色變振恐，群臣怪之。荆軻顧笑舞陽，前謝曰：『北蕃蠻夷之鄙人，未嘗見天子，故振慴。願大王少假借之，使得畢使於前。』秦王謂軻曰：『取舞陽所持地圖。』軻既取圖奏之，秦王發圖，圖窮而匕首見。」按：史載荆軻事敗赴死，然未言舞陽下落，蓋俱被刺死。
金印紫綬：即黄金印章與紫色綬帶，爲服飾品級之象徵。漢書卷一九上百官公卿表：「相國、丞相皆秦官，金印紫綬。」後漢書卷一上皇后紀論：「六宫稱號，唯皇后、貴人。貴人金印紫綬。」亦作「金章紫綬」。魏晉以後，光禄大夫得假金章紫綬，因亦稱金紫光禄大夫。晉書卷二五輿服志：「貴人、夫人、貴嬪，是爲三夫人，皆金章紫綬。」簡稱「金紫」，後用以代指高官顯爵。李白駕去温泉宫後贈楊山人：「王公大人借顔色，金章紫綬來相趨。」
解題：五雜俎，亦作「五雜組」，古樂府名，三言六句，以首句名篇。其詞曰：「五雜俎，岡頭草。往復還，車馬道。不獲已，人將老。」後人仿其作，成爲詩體之一種。嚴羽滄浪詩話詩體：「論雜體，則有風人、槁砧、五雜俎。」明徐師曾文體明辨序説雜體詩：「按詩有雜體：一曰抝體，二曰蜂腰體，三曰斷弦體，……十五曰五雜俎體。」
不獲已：即不得已。後漢書卷八一劉茂傳：「顯蹙令進，授不獲已，前戰，伏兵發，授身被十創，殁於陣。」
轅下駒：指車轅下不慣駕車之幼馬，亦比喻少見世面器局之人。史記卷一七魏其武安侯列傳：「今日廷論，局趣效轅下駒。」裴駰集解：「張晏曰：『俛頭於車轅下，隨母而已。』瓚曰：『小馬在轅下。』」張守節正義：「應劭曰：『駒馬加著轅。局趣，纖小之貌。』」杜甫别蘇徯：「贈汝秦人策，莫鞭轅下駒。」
貧而仕：孟子萬章下：「孟子曰：『仕非爲貧也，而有時乎爲貧。』」趙岐注：「仕本爲行道濟民也，而有以居貧親老而仕者。」
公無渡河，公無渡河！君不見，吴兒秋悲小海唱，湘女夜怨招魂歌。抱石沉清流，弄酒奔素娥。忠血醉蛟蜃，義肉飽黿鼉。暗中水弩貫七札，魚龍百怪垂涎澤，吻牙相磨。公無渡河，公無渡河，平地猶恐生風波！
解題：公無渡河，樂府歌辭名，亦名「箜篌引」。崔豹古今注卷中：「箜篌引，朝鮮津卒霍里子高妻麗玉所作也。子高晨起刺船而櫂，有一白首狂夫，披髮提壺，亂河流而渡，其妻隨呼止之，不及，遂墮河水死。於是，援箜篌而鼓之，作公無渡河之曲。聲甚悽愴。曲終，自投河而死。霍里子高還，以其聲語妻麗玉。玉傷之，乃引箜篌而寫其聲，聞者莫不墮淚飲泣焉。麗玉以其曲傳鄰女麗容，名曰箜篌引。」
小海唱：古時吴人悼念伍子胥之曲。晉書卷九四夏統傳：「統曰：『……伍子胥諫吴王，言不納用，見戮投海。國人痛其忠烈，爲作小海唱。今欲歌之。』衆人僉曰：『善。』統於是以足叩船，引聲喉囀，清激慷慨。」亦省稱「小海」。蘇軾復次放魚前韻答趙承議陳教授：「爲君更唤木腸兒，腳叩兩舷歌小海。」
招魂歌：王逸楚辭章句招魂題注：「招魂者，宋玉之所作也。招者，召也。以手曰招，以言曰召。魂者，身之精也。宋玉憐哀屈原，忠而斥棄，愁懣山澤，魂魄放佚，厥命將落。故作招魂，欲以復其精神，延其年壽，外陳四方之惡，内崇楚國之美，以諷諫懷王，冀其覺悟而還之也。」
抱石沉清流：韓詩外傳卷一：「申徒狄非其世，將自投於河。崔嘉聞而止之曰：『吾聞聖人仁士之於天地之間也，民之父母也。今爲濡足之故，不救溺人，可乎？』申徒狄曰：『不然。昔桀殺關龍逢，紂殺王子比干，而亡天下。吴殺子胥，陳殺泄冶，而滅其國。故亡國殘家，非無聖智也，不用故也。』遂抱石而沉於河。」
弄酒奔素娥：李商隱霜月：「青女素娥俱耐冷，月中霜裏鬬嬋娟。」朱鶴齡集注：「謝莊月賦：『集素娥於後庭。』注：嫦娥竊藥奔月，月色白，故曰素娥。」
七札：即七層鎧甲。左傳成公十六年：「潘尫之黨，與養由基蹲甲而射之，徹七札焉。」唐楊弘貞有貫七札賦。黄庭堅再和寄子瞻聞得湖州：「春波下數州，快若七札貫。」
生男禁多才，長沙伴湘纍。生女禁太美，陰山嫁胡兒。長沙雖歸如不歸，陰山亦復歸無期。絳灌通侯延壽死，琵琶休怨漢天子。
解題：明妃，即漢元帝宫人王嬙，字昭君。因避晉文帝司馬昭諱，改稱明君，故後人稱之爲明妃。參見本詩注。按：唐庾序：「予兄子西自齠齓學爲文，出言已驚人，如賦明妃曲、題醉仙崖什、上任德翁序之類。時年方十四五，老師匠手見之，無不褫魄落膽。」
湘纍：即屈原。漢書卷八七上揚雄傳：「因江潭而𣶂記兮，欽弔楚之湘纍。」顔師古注：「李奇曰：『諸不以罪死曰纍，荀息、仇牧皆是也。屈原赴湘死，故曰湘纍也。』」按：所謂「生男禁多才，長沙伴湘纍」，指賈誼才高，受群臣嫉恨，因貶長沙王太傅。及渡湘水，作弔屈原賦以抒懷。可參本詩注。
陰山嫁胡兒：後漢書卷八九南匈奴傳：「昭君字嬙，南郡人也。初，元帝時，以良家子選入掖庭。時呼韓邪來朝，帝敕以宫女五人賜之。昭君入宫數歲，不得見御，積悲怨，乃請掖庭令求行。呼韓邪臨辭大會，帝召五女以示之。昭君豐容靚飾，光明漢宫，顧景裴回，竦動左右。帝見大驚，意欲留之，而難於失信，遂與匈奴。生二子。及呼韓邪死，其前閼氏子代立，欲妻之。昭君上書求歸，成帝敕令從胡俗，遂復爲後單于閼氏焉。」
絳灌：漢絳侯周勃與潁陰侯灌嬰之並稱，均佐漢高祖定天下，建功封侯。史記卷八四賈誼列傳：「於是天子議以爲賈生任公卿之位。絳、灌、東陽侯、馮敬之屬盡害之，乃短賈生曰：『洛陽之人，年少初學，專欲擅權，紛亂諸事。』於是天子後亦疏之，不用其議，乃以賈生爲長沙王太傅。」張守節正義：「絳、灌，周勃、灌嬰也。東陽侯，張相如。馮敬時爲御史大夫。」◎延壽死：西京雜記卷二：「元帝後宫既多，不得常見，乃使畫工圖形，按圖召幸之。諸宫人皆賂畫工，多者十萬，少者亦不減五萬，獨王嬙不肯，遂不得見。匈奴入朝，求美人爲閼氏，於是上案圖，以昭君行。及去，召見，貌爲後宫第一，善應對，舉止閒雅。帝悔之，而名籍已定。帝重信於外國，故不復更人。乃窮案其事，畫工皆棄市，籍其家，資皆巨萬。畫工有杜陵毛延壽，爲人形，醜好老少，必得其真。……同日棄市，京師畫工於是差稀。」
明皇時，教坊舞馬百疋，謂之某家嬌，其曲謂之傾盃樂。天寶之亂，此馬流落人間，魏博田承嗣得之，初不識也。已而承嗣大燕軍中，酒行樂作，馬聞樂聲起舞。承嗣以爲妖，命殺焉。予讀其説而悲之，作舞馬行。
天寶舞馬四百蹄，綵床襯步不點泥。梨園一曲傾盃樂，驤首頓足音節齊。幾年流落人間世，挽鹽駕鼓不敢嘶。忽然技癢不自禁，俗眼驚顧身顛隮。後生何嘗識此舞，謂之不祥固其所。
解題：資治通鑑卷二一八唐肅宗紀：「初，上皇每酺宴，先設太常雅樂坐部、立部，繼以鼓吹、胡樂、教坊、府縣散樂；雜戲；……又教舞馬百匹，銜盃上壽。」胡三省注：「帝以馬百匹，盛飾，分左右，施三重榻，舞傾盃數十曲；壯士舉榻，馬不動。劉昫曰：帝即内廄，引蹀馬三十匹，爲傾盃樂曲，奮首鼓尾，縱横應節。又施三層板床，乘馬而上，抃轉而舞。」又宋朱翌猗覺寮雜記卷上：「舞馬既登床，人皆謂馬舞床上。樂府雜録云：有馬舞者，櫳馬人着綵衣，執鞭於床上舞，躞蹄皆應節，是登床而舞乃馭者，而馬應節於下也。唐子西作舞馬行云『天寶舞馬四百蹄，綵床襯步不點泥』，誤矣。按魏志陳思王上文帝表曰：『臣於武皇世得大宛紫騮馬一匹，教令習拜，今已能拜又能行，與鼓節相應。』是知馬可教以舞，不獨唐也。」
傾盃樂：唐段安節樂府雜録新傾盃樂題注：「按通典一百四十六：貞觀末有裴碑奴作傾盃樂。明皇雜録：玄宗時，馬舞曲名傾盃樂。故此宣宗所製，别名新傾盃樂也。」
田承嗣：田承嗣，字承嗣，平州盧龍人。世事盧龍軍，以豪俠聞。隸安禄山麾下，破奚、契丹，累功至武衛將軍。禄山反，與張忠志爲賊前驅，陷河、洛。爲人驍勇善戰，爲叛軍得力幹將。承嗣專擅魏博鎮，世代傳襲之，其數次假意歸附唐室，尋復叛之，終割據一方，嘗四十九年不奉號令。年七十五以病卒。傳見新唐書卷二一。
天寶舞馬四百蹄，綵床襯步不點泥：杜甫鬬雞：「鬬雞初賜錦，舞馬既登床。」蔡夢弼箋：「明皇雜録：嘗令教舞馬四百蹄，目之爲某家驕，其曲謂之傾盃樂。奮首鼓尾，无不應節。又施三層木床乘馬於上，抃轉如飛，命壯士舉馬於榻上。」
驤首：猶擡頭。鄒陽上書吴王：「臣聞蛟龍驤首奮翼，則浮雲出流，霧雨咸集。」杜甫贈别賀蘭銛：「老驥倦驤首，蒼鷹愁易馴。」
顛隮：原謂衰敗覆滅，此謂舞馬被殺。尚書商書微子：「今爾無指，告予顛隮。」孔傳：「汝無指意，告我殷邦，顛隕隮墜，如之何其救之？」
樹欲静而風不止，子欲養而親不待：韓詩外傳卷九：「孔子出行，聞哭聲甚悲。孔子曰：『驅之驅之！前有賢者。』至則皋魚也，被褐擁鐮，哭於道傍。孔子辟車與之言，曰：『子非有喪，何哭之悲也？』皋魚曰：『吾失之三矣。少而好學，周游諸侯，以殁吾親，失之一也。高尚吾志，簡吾事，不事庸君，而晚事無成，失之二也。與友厚而中絶之，失之三矣。夫樹欲静而風不止，子欲養而親不待也。往而不可追者年也，去而不可得見者親也。吾請從此辭矣。』立槁而死。孔子曰：『弟子識之，足以誡矣。』於是門人辭歸而養親者十有三人。」按：詩言子路，係子西誤記。
反哺：烏雛長成，銜食餵養其母，後以喻報答親恩。初學記卷三引晉成公綏烏賦：「雛既壯而能飛兮，乃銜食而反哺。」
畢逋尾：鳥尾擺動貌。後漢書卷一三五行志一：「桓帝之初，京都童謡曰：『城上烏，尾畢逋。公爲吏，子爲徒。』」黄庭堅戲書秦少游壁：「秦氏烏生八九子，雅烏之兄畢逋尾。」任淵注：「古樂府云：『烏生八九子，端坐秦氏桂樹間。』」
鳲鳩：即布穀。詩經曹風鳲鳩：「鳲鳩在桑，其子七兮。」毛傳：「鳲鳩，秸鞠也。鳲鳩之養其子，朝從上下，暮從下上，平均如一。」曹植上責躬詩表：「七子均養者，鳲鳩之仁也。」
誰家翠嶺高亭亭，白崖隱起仙人形。仙人昔嘗爲酒星，乘興痛飲乾北溟。五湖一吸聊解酲，江妃喪魄鼇失靈。上帝震怒呵出庭，酡然影落秋山青。行人幾見霜葉零，醉仙醉去不復醒。何須荷鍤隨劉伶，河沙劫壞歸冥冥。
解題：醉仙崖，方輿勝覽卷六九天水軍：「醉仙崖在天水縣連鳳山。魯百能詩云：『高倚青冥插酒星，山涯誰作醉仙形。從來天地爲衾枕，應笑人間有獨醒。』」按：不知子西所題之醉仙崖是否即此。
酒星：古星名，亦稱酒旗星。孔融與曹操論酒禁書：「天垂酒星之燿，地列酒泉之郡，人著旨酒之德。」李白月下獨酌其二：「天若不愛酒，酒星不在天。」後借指善飲酒之人。唐裴説懷素臺歌：「杜甫李白與懷素，文星酒星草書星。」
北溟：亦作「北冥」。莊子逍遥遊：「北冥有魚，其名爲鯤。鯤之大，不知其幾千里也。」陸德明釋文：「『北冥』本亦作溟，覓經反，北海也。」
解酲：世説新語任誕：「劉伶病酒，渴甚，從婦求酒。婦捐酒毁器，涕泣諫曰：『君飲太過，非攝生之道，必宜斷之！』伶曰：『甚善。我不能自禁，唯當祝鬼神，自誓斷之耳！便可具酒肉。』婦曰：『敬聞命。』供酒肉於神前，請伶祝誓。伶跪而祝曰：『天生劉伶，以酒爲名，一飲一斛，五斗解酲。婦人之言，慎不可聽。』便引酒進肉，隗然已醉矣。」劉孝標注：「毛公注曰：『酒病曰酲。』」
江妃：劉向列仙傳江妃二女：「江妃二女者，不知何所人也。出遊於江漢之湄，逢鄭交甫，見而悦之，不知其神人也。」左思蜀都賦：「試水客，艤輕舟。娉江婓，與神遊。」
荷鍤：晉書卷四九劉伶傳：「劉伶字伯倫，沛國人也。身長六尺，容貌甚陋。放情肆志，常以細宇宙齊萬物爲心。澹默少言，不妄交游，與阮籍、嵇康相遇，欣然神解，攜手入林。初不以家産有無介意。常乘鹿車，攜一壺酒，使人荷鍤而隨之，謂曰：『死便埋我。』其遺形骸如此。」
河沙劫：即恒河沙劫。佛經言數之多每稱恒河沙數。起世因本經卷七云：「世間所有光明，欲比如來阿羅訶三藐三佛陀光明，百千萬億恒河沙數不可爲比。」劫，意爲極久遠時節。古印度傳説世界經歷若干萬年毁滅一次，周而復始，自成至壞謂之一「劫」。「劫」又分「成」、「住」、「壞」、「空」四期，謂之「四劫」。至「壞劫」時，世界歸於毁滅。大寶積經卷九十七云：「譬如劫壞時，大地皆火起。叢林諸草木，一切悉燋然。大身者所居，海水盡乾竭。須彌等寶山，世界遍燒壞。如是劫燒時，焚燎於山海。無有諸衆生，能爲救護者。」按：此句子西意謂醉仙崖至壞劫時亦當消失也。◎冥冥：即陰間。漢書卷九七上孝武李夫人傳：「去彼昭昭，就冥冥兮，既下新宫，不復故庭兮。」
卷地風來怒濤起，驚散沙汀雙翡翠。誰將仙匹鏁金籠，孤飛吟叫煙波裏。古生開鏁放珍禽，春江日暖重相尋。巧舌相和葦風軟，綺翼交飛菰浪深。壯哉古生真任俠，氣義肝腸何激烈。功成不復更偷生，一劍揮霜襟濺血。世間美事多參商，白馬青梅人斷腸。古生埋没在何處，江山流水空茫茫。
解題：青年子西意氣風發，所作古詩皆豪邁不羈，與惠州詩之精工細緻截然不同。此詩詠古押衙事。太平廣記卷四八一薛調無雙傳叙王仙客與其母舅尚書租庸使劉震女無雙自幼青梅竹馬，長大後求婚，而劉震猶豫未許。建中末，涇原兵士反，德宗出奔，叛軍迎朱泚爲主。劉震降受僞職，亂平後，與夫人皆處死，無雙則没入掖庭。仙客得義士古押衙之助，於無雙與宫人等灑掃園陵之時，令人假傳聖旨，以無雙逆黨，賜藥使自盡。乃贖其尸還，灌湯使蘇，遂得爲夫婦偕老。古押衙則自刎以示決不洩密。傳中即稱古押衙爲「古生」，生，先生之省稱。趙翼廿二史劄記卷三先生或只稱一字：「古時先生二字，或稱『先』，或稱『生』。史記鼂錯傳：『錯，初學於張恢先所。』漢書則云：『初學於張恢生所。』一稱『先』，一稱『生』。顔注云：『皆先生也。』」
翡翠：鳥名。嘴長而直，生水邊，多食魚蝦類。楚辭招魂：「翡翠珠被，爛齊光些。」王逸章句：「雄曰翡，雌曰翠。」洪興祖補注：「翡，赤羽雀。翠，青羽雀。異物志云：翠鳥形如燕，赤而雄曰翡，青而雌曰翠。」按：此指王仙客與劉無雙。
參商：即參星與商星。參星在西，商星在東，此出彼没，永不相見。語本左傳昭公元年：「昔高辛氏有二子，伯曰閼伯，季曰實沈。居於曠林，不相能也。日尋干戈，以相征討。后帝不臧，遷閼伯於商丘，主辰，商人是因，故辰爲商星。遷實沈於大夏，主參，唐人是因，以服事夏商。」後喻親友隔絶，不能相見。曹植與吴季重書：「面有逸景之速，别有參商之闊。」
白馬青梅：白居易井底引銀瓶叙男女相悦相隨而終暌離事，中有句云：「妾弄青梅憑短牆，君騎白馬傍垂楊。牆頭馬上遥相顧，一見知君即斷腸。」述初逢之一見生情也。子西用之以反襯王劉事。惟白句「斷腸」義爲「銷魂」，子西則取其「傷心」義耳。
仙姑八十春秋高，兩鬢墨黑無班毛。鹿胎冠子青紗袍，神風清峻真仙曹。人生瞥忽如消膏，是非海裏翻波濤。五斗官米令人勞，安能俛首争錐刀？願仙乞我瓢裏一丸藥，武陵溪上抖擻世俗腥與臊。不然教我蟬蜕羽化秘訣之一二，海山深處摘取王母千歲不熟之蟠桃。
解題：詩中所言之仙姑，名姓俱無，難以確考。然北宋末，鳳翔府嘗有虞仙姑者，未知即此人否。周煇清波雜志卷一二：「後又有婦人虞，號『仙姑』，年八十餘，有少女色，能行大洞法。徽宗一日詔虞詣蔡京，京飯之。虞見一大猫，拊其背語京曰：『識此否？乃章惇也。』京即詆其怪而無理。翌日，京對，上曰：『已見虞姑邪？猫兒事極可駭。』」
消膏：燈燭燃燒時耗費油膏。漢書卷五六董仲舒傳：「積惡在身，猶火之銷膏，而人不見也。」蘇軾讀孟郊詩其一：「人生如朝露，日夜火消膏。」按：「銷」通「消」。
五斗官米：宋書卷九三陶淵明傳：「郡遣督郵至縣，吏白應束帶見之，潛歎曰：『我不能爲五斗米折腰向鄉里小人。』即日解印綬去職。賦歸去來。」
錐刀：此言微利。左傳昭公六年：「錐刀之末，將軍争之。」杜預注：「錐刀末，喻小事。」鮑照代邊居行：「悠悠世中人，争此錐刀忙。」
願仙乞我瓢裏一丸藥：藝文類聚卷七八仙道：「魏文帝遊仙詩：『西山一何高，高高殊無極。上有兩仙童，不飲亦不食。與我一丸藥，光曜有五色。』」
蟬蜕：左思吴都賦：「桂父練形而易色，赤須蟬蜕而附麗。」◎羽化：晉書卷八許邁傳：「玄自後莫測所終，好道者皆謂之羽化矣。」按：此喻脱胎换骨，修道成真，升仙而去。
酒酣耳熱：文選曹丕與吴質書：「每至觴酌流行，絲竹並奏，酒酣耳熱，仰而賦詩，當此之時，忽然不自知樂也。」李善注：「楊惲報孫會宗書曰：酒後耳熱，仰天撫缶。」杜甫醉歌行：「酒酣耳熱忘頭白，感君意氣無所惜。」
黄鍾：樂律十二律中第一律。禮記月令：「季夏之月其日戊己，其帝黄帝，其神后土，其蟲倮，其音宫，律中黄鍾之宫。」孔穎達疏：「黄鍾宫最長，爲聲調之始，十二宫之主。」
拔劍擊柱：史記卷九九叔孫通列傳：「群臣飲酒争功，醉或妄呼，拔劍擊柱，高帝患之。」鮑照擬行路難其五：「對案不能食，拔劍撃柱長歎息。丈夫生世會幾時，安能蹀躞垂羽翼。」按：子西此詩模擬痕跡甚明。
五鼎烹：漢書卷六四上主父偃傳：「丈夫生不五鼎食，死則五鼎亨耳！」顔師古注：「張晏曰：『五鼎食，牛、羊、豕、魚、麋也。諸侯五，卿大夫三。』師古曰：五鼎亨之，謂被鑊亨之誅。」
吞舟鯨：莊子庚桑楚：「庚桑子曰：『小子來！夫函車之獸，介而離山，則不免於罔罟之患；吞舟之魚，碭而失水，則蟻能苦之。故鳥獸不厭高，魚龞不厭深。』」賈誼弔屈原賦：「彼尋常之汙瀆兮，豈能容吞舟之魚。横江湖之鱣鱏兮，固將制於螻蟻。」後以喻人事之大者。
雲南老人老無力，藜杖支腰壠頭立。道逢蜀客話平生，時復仰天長太息。自言貫屬瀘水湄，瀘水邊徼濱獠夷。夷人之性類蛇豕，頻肆毒螫爲瘡痍。十五年前多寇盗，一境騷然不相保。民禾收刈虜人家，戎馬偷銜汶江草。近來風俗都變移，卷卻旌旗張酒旗。牛羊村落晚晴處，煙火樓臺日暮時。兩眼昏花兩鬢雪，喜見升平好時節。茆屋横吹一笛風，野店攜歸半瓶月。問翁致此何因緣，道是江陽太守賢。鼓琴絃歌不生事，十年静治安吾邊。鄭國國僑去已久，誰信人間準前有？異日刊爲德政碑，請問雲南隴頭叟。
解題：此詩記子西道遇雲南老人，與之攀談，知其地數十年戰和之況。詩之結尾歸結爲「道是江陽太守賢」，治亂故繫乎人也。
瀘水：後漢書卷八六南蠻傳：「尚軍遂渡瀘水，入益州界。」李賢注：「瀘水一名若水，出旄牛徼外，經朱提至僰道入江，在今巂州南。特有瘴氣，三月四月經之必死。五月以後，行者得無害。故諸葛亮表云：『五月渡瀘』，言其艱苦也。」水經注卷三六若水：「益州記曰：『瀘水源出曲羅嶲，下三百里曰瀘水。兩峰有殺氣，暑月舊不行，故武侯以夏渡爲艱。瀘水又下合諸水而總其目焉，故有瀘江之名矣。』」
邊徼：猶邊境。梁書卷二三蕭藻傳：「時天下草創，邊徼未安。」李嶠城：「何辭一萬里，邊徼捍匈奴。」◎獠：中國古族名，史籍屢見不鮮，多居於湖、廣、川、滇、黔之地。亦泛指南方少數民族。周去非嶺外代答卷一獠俗：「獠在右江溪峒之外，俗謂之山獠，依山林而居，無酋長、版籍。」
蛇豕：即長蛇封豕，喻貪殘害人者。左傳定公四年：「吴爲封豕長蛇，以薦食上國。」杜預注：「言吴貪害如蛇豕。」
騷然：動盪不安貌。漢書卷六四上嚴助傳：「夫以眇眇之身，託于王侯之上，内有飢寒之民，南夷相攘，使邊騷然不安，朕甚懼焉。」
汶江：漢書卷二八上地理志：「蜀郡汶江，渽水出徼外，南至南安，東入江，過郡三，行三千四十里。」太平寰宇記卷七八茂州：「汶山縣，本漢汶江縣，屬蜀郡。故城今在縣北二里。舊冉駹地，晉置廣陽縣，屬汶山郡，在西北五百五十里，晉末廢。今不詳其處所。又立廣陽縣於石鏡山南六十里置廣陽，即今縣也。後周爲汶州，置汶山縣。」方輿勝覽卷五五茂州：「郡國志：汶江即大江，發源在當州，故當州號江源郡。」
鼓琴絃歌：論語陽貨：「子之武城，聞絃歌之聲。夫子莞爾而笑曰：『割雞焉用牛刀。』」邢昺疏：「時子游爲武城宰，意欲以禮樂化導於民，故絃歌。」
鄭國國僑：即春秋時鄭國大夫公孫僑。僑字子産，穆公之孫。父公子發，字子國，以父字爲氏，故又稱國僑，鄭之良相。陸雲晉故散騎常侍陸府君誄：「國僑殞鄭，邦無竽笙。」
憶昔方東來，亭傳荒荆棘。風庭紅葉乾，雨砌蒼苔濕。飢虎撥門開，哀禽向人泣。十載卻西還，亭傳已完葺。青鎻揖江山，朱欄趁階級。行旅糧不齎，大路遺敢拾。蜀道無難易，人心自寬急。寄言守亭者，勿使狐狸入。
解題：杜甫憶昔行，郭知達題注：「趙云：憶昔者，追憶往昔也。鮑照衰老行：『憶昔少年時，馳逐好名晨。』故公有憶昔之作，止摘兩字爲題。然必目之所親見，身之所親歷者。『憶昔先皇巡朔方』，『憶昔開元全盛日』，此紀目所親見也；今篇『憶昔北尋小有洞』，此紀身所親歷也。」
行旅糧不齎：資治通鑑卷一九三太宗紀：「東至于海，南極五嶺，皆外户不閉，行旅不齎糧，取給於道路焉。」
勿使狐狸入：狐狸，猶城狐社鼠之意。文選沈約奏彈王源：「而狐鼠微物，亦蠹大猷。」李善注：「應璩詩曰：城狐不可掘，社鼠不可熏。」
寥寥：空虚貌。文選江淹效謝混遊覽：「淒淒節序高，寥寥心悟永。」李善注：「莊子曰：寥已吾志。郭象曰：『寥然，空虚也。』」
萬緣：即一切因緣。白居易端居詠懷：「從此萬緣都擺落，欲攜妻子買山居。」蘇軾安國寺浴：「心困萬緣空，身安一床足。」
千偈：晉書卷九五鳩摩羅什傳：「及年七歲，母遂與俱出家。羅什從師受經，日誦千偈。」◎棋一局：黄庭堅題李十八知常軒：「蓋世功名棋一局。」史容注：「幽閒鼓吹云：令狐相擬李遠爲杭州。宣宗曰：李遠曰『長日惟消一局棋』，豈可臨郡？」
粱肉：以粱爲飯，以肉爲肴，猶言膳食精美。管子小匡：「食必粱肉，衣必文繡。」漢書卷二四上食貨志上：「故其男不耕耘，女不蠶織，衣必文采，食必粱肉。」顔師古注：「粱，好粟也，即今之粱米。」杜甫醉時歌：「甲第紛紛厭粱肉，廣文先生飯不足。」
張求一老兵，着帽如破斗。賣卜益昌市，性命寄盃酒。騎馬好事人，金錢投瓮牖。一語不假借，意自有臧否。雞肋巧安拳，未省怕嗔毆。坐此益寒酸，餓理將入口。未死且强項，那暇顧炙手。士節久凋喪，舐痔甜不嘔。求豈知道者，議論無所苟。吾寧從之遊，聊以激衰朽。
賣卜：皇甫謐高士傳卷中嚴遵：「嚴遵，字君平，蜀人也。隱居不仕，常賣卜於成都市。」◎益昌：益昌縣本漢葭萌縣地，晉改置晉壽縣，周改爲益昌縣，屬晉壽郡，隋改屬利州，唐宋襲之。方輿勝覽卷六六利州：「春秋、戰國爲蜀地。蜀王封其弟葭萌於漢中，號苴侯，因命其邑曰葭萌。秦置蜀郡及漢中郡，而葭萌隸蜀郡。……蜀先主改爲漢壽縣，屬梓潼郡。晉武改爲晉壽縣……魏爲西益州。梁改爲黎州，又爲西益州，又改爲利州。隋煬帝改爲義成郡。唐又爲利州。……五代前蜀仍爲昭武軍。後唐平蜀，改曰益州。後蜀因之。皇朝改昭武軍爲寧武軍。」
瓮牖：以破瓮爲窗，指貧寒之家。禮記儒行：「篳門圭窬，蓬户瓮牖。」鄭玄注：「以瓮爲牖。」孔穎達疏：「瓮牖者，謂牖窗圓如瓮口也。又云：以敗瓮口爲牖。」
假借：猶言寬假、寬容。史記卷八六荆軻列傳：「荆軻顧笑舞陽，前謝曰：『北蕃蠻夷之鄙人，未嘗見天子，故振慴。願大王少假借之，使得畢使於前。』」
臧否：猶品評、褒貶。詩經大雅抑：「於乎小子，未知臧否。」鄭箋：「臧，善也。否，惡也。」張衡西京賦：「若其五縣遊麗，辯論之士，街談巷議，彈射臧否。剖析毫釐，擘肌分理。」
餓理：即餓紋，迷信之言謂嘴角有此紋者，後必死於飢餓。史記卷五七絳侯周勃世家：「亞夫笑曰：『臣之兄已代父侯矣，有如卒，子當代，亞夫何説侯乎？然既已貴如負言，又何説餓死？指示我。』許負指其口曰：『有從理入口，此餓死法也。』」庾信擬詠懷二十七首其二十：「幸無侵餓理，差有犯兵欄。」
强項：後漢書卷五四楊震傳：「帝嘗從容問奇曰：『朕何如桓帝？』對曰：『陛下之於桓帝，亦猶虞舜比德唐堯。』帝不悦曰：『卿强項，真楊震子孫。』」李賢注：「强項，言不低屈也。光武謂董宣爲『强項令』也。」
舔痔：莊子列禦寇：「秦王有病召醫，破癕潰痤者得車一乘，舐痔者得車五乘，所治愈下，得車愈多。」後以「舐痔」喻諂媚附勢之卑劣行徑。
三尺光芒燿霜雪，長安使氣爲任俠。閒對要離壯淚垂，醉叱荆軻怒眥裂。天下承平猛士閒，夜半無人自彈鋏。會須東海斬長鯨，歸來倒瀝腥臊血。
使氣、任俠：史記卷一季布列傳：「季布者，楚人也。爲氣任俠，有名於楚。」裴駰集解：「孟康曰：『信交道曰任。』如淳曰：『相與信爲任，同是非爲俠。所謂「權行州里，力折公侯」者也。』或曰任，氣力也；俠，俜也。」漢書卷三七季布傳：「季布，楚人也，爲任俠有名。」顔師古注：「應劭曰：『任謂有堅完可任託以事也。』如淳曰：『相與信爲任，同是非爲俠。』師古曰：『任謂任使其氣力。俠之言挾也，以權力俠輔人也。』」
要離：春秋吴國刺客，善擊劍。吴王闔閭欲除王僚之子慶忌，患無計焉。要離自請吴王斷其手、燔其妻，詐稱得罪以奔逃。及至衛，見慶忌，慶忌喜，與之謀。二人遂同舟渡江，中江拔劍，以刺慶忌。慶忌捽之，投之於江，浮則又取而投之，如此者三，其卒曰：「汝天下之國士也，幸汝以成而名。」要離得不死，歸於吴，然自愧不已，伏劍而死。見吕氏春秋卷一一忠廉。
荆軻：荆軻者，衛人也，好讀書、撃劍。嘗游於邯鄲，魯句踐與荆軻博，争道。魯句踐怒而叱之，荆軻默而逃去，遂不復會。後至燕，愛燕之狗屠及善撃筑者高漸離。荆軻嗜酒，日與狗屠及高漸離飲於燕市。酒酣以往，高漸離撃筑，荆軻和而歌於市中，相樂也。已而相泣，旁若無人者。見史記卷八六刺客列傳。
彈鋏：戰國策卷一一齊策四：「齊人有馮諼者，貧乏不能自存，使人屬孟嘗君，願寄食門下。孟嘗君曰：『客何好？』曰：『客無好也。』曰：『客何能？』曰：『客無能也。』孟嘗君笑而受之，曰：『諾。』左右以君賤之也，食以草具。居有頃，倚柱，彈其劍，歌曰：『長鋏！歸來乎！食無魚！』左右以告，孟嘗君曰：『食之，比門下之魚客。』居有頃，復彈其鋏，歌曰：『長鋏！歸來乎！出無車！』左右皆笑之，以告，孟嘗君曰：『爲之駕，比門下之車客。』於是乘其車，揭其劍，過其友，曰：『孟嘗君客我！』後有頃，復彈其劍鋏，歌曰：『長鋏！歸來乎！無以爲家！』左右皆惡之，以爲貪而不知足。孟嘗君問：『馮公有親乎？』對曰：『有老母。』孟嘗君使人給其食用，無使乏。於是馮諼不復歌。」
解題：黎城，古黎國地。春秋晉荀林父滅潞，立黎侯。漢爲潞縣之地。後爲太武改潞縣爲刈陵縣。隋開皇十八年，改刈陵縣爲黎城縣。唐武德元年屬韓州，貞觀十七年廢韓州，屬潞州。宋熙寧中省入潞城，元祐初復置。見太平寰宇記卷四五潞州、明一統志卷四潞安府。按：子西詩言黎城酒之貴，頗寓諷喻之味。
解盡寒衣才一吸：西京雜記卷二：「司馬相如初與卓文君還成都，居貧愁懣，以所着鷫鸘裘就市人陽昌貰酒，與文君爲歡。」
獄曹：主管刑獄之官署。◎參軍：東漢末有參司空、車騎將軍軍事。西晉置爲官員，唐則有州郡、王府參軍事。宋散官參軍有三，司士、文學參軍及參軍事。無職事，用作散官，安置恩授、貶責、進納人等。按：子西時爲利州治獄掾，故自稱獄曹參軍。
簿書：官署之文書簿册。漢書卷二二禮樂志二：「而大臣特以簿書不報期會爲故，至於風俗流溢。」顔師古注：「簿，文簿也。」◎吻燥：猶燥吻，嘴唇乾燥貌。文選陸機文賦：「始躑躅於燥吻，終流離於濡翰。」李周翰注：「燥，乾也；吻，唇也。謂神思馳逐皆得乾唇也。」蘇軾九月十五日邇英講論語終篇賜執政講讀史官燕于東宫又遣中使就賜御書詩各一首臣軾得紫薇花絶句其詞云絲綸閣下文書静鐘鼓樓中刻漏長獨坐黄昏誰是伴紫薇花對紫微郎翌日各以表謝又進詩一篇臣軾詩云：「諸儒不復憂吻燥，東宫賜酒如流泉。」
夜來細雨落簷花：杜甫醉時歌：「清夜沉沉動春酌，燈前細雨簷花落。」郭知達集注：「趙曰：簷花，近乎簷邊之花也。學者不知所出，或以簷雨之細如水，或遂以簷花爲簷雨之名，故特爲詳之。」
麴車：即酒車。杜甫飲中八仙歌：「汝陽三斗始朝天，道逢麴車口流涎。」郭知達集注：「麴，所以造酒。才見麴車而便流涎，戲其好飲之急也。曹操對其叔父詐作中風狀，口流涎沫。『逢麴車而流涎』，有用對『過屠門而大嚼』，人以爲的對。」
崔令飲酒五七斗，崔令唱辭一千首。時時浪飲輒高歌，利鎖名韁總無有。人稱崔令爲顛狂，我知崔令非顛狂。承流宣化有餘力，高歌浪醉也何妨。
利鎖名韁：因功名利禄能束縛人，故稱。東方朔與友人書：「不可使塵網名韁拘鎖，怡然長笑，脱去十洲三島，相期拾瑶草，吞日月之光華，共輕舉耳！」
承流宣化：承流謂繼承良好之風尚傳統。宣化謂傳布君命、教化百姓。漢書卷五六董仲舒傳：「今之郡守、縣令，民之師帥，所使承流而宣化也。」
解題：黄庭堅六月十七日晝寢：「紅塵席帽烏鞾裏，想見滄洲白鳥雙。馬齕枯萁諠午枕，夢成風雨浪翻江。」按：此詩即爲子西仿效黄庭堅晝寢而作。
喊呀：猶呼嘯，亦爲象聲詞。柳宗元解祟賦：「風雷唬唬以爲槖籥兮，回禄煽怒而喊呀。」魏仲舉集注：「韓曰：喊，呵也。呀，張口貌。」
衙鼓：舊時衙門中所設之鼓，用以集散曹吏。白居易晚起：「卧聽鼕鼕衙鼓聲，起遲睡足長心情。」◎撾：謂擊、敲打。後漢書卷八一温序傳：「序素有氣力，大怒，叱宇等曰：『虜何敢迫脅漢將！』因以節撾殺數人。」
雨似懸河風似箭，風號雨馳寒刮面。何處巡城老健兒，城上謳吟自哀怨。不知底事偏苦傷，聲高聲低哀思長。戍邊役重畏酷法，去國年多思故鄉。城上歌時夜方半，正是孤齋醉魂斷。和風和雨兩三聲，推枕投衾坐長歎。傳聞黠虜動熙河，戰士連年不解戈。今夜風號雨馳處，城上哀怨知幾何。
健兒：此謂士兵。三國志卷五五甘寧傳：「寧雖粗猛好殺，然開爽有計略，輕財敬士，能厚養健兒，健兒亦樂爲用命。」
推枕投衾：白居易長恨歌：「攬衣推枕起徘徊，珠箔銀屏邐迤開。」◎坐長歎：李白蜀道難：「捫參歷井仰脅息，以手撫膺坐長歎。」
熙河：宋神宗熙寧五年冬十月，置熙河路，以王韶爲經略安撫使。熙州、河州、洮州、岷州、通遠軍，五州屬焉。後得蘭州，因加「蘭會」字。元祐改熙河蘭會路爲熙河蘭岷路。宣和又改爲熙河湟廓路。又改湟州爲樂州，又改爲熙河蘭樂路，尋復改爲熙河蘭廓路。見宋史卷八七地理志三、陳均九朝編年備要卷一九。
巴江豔豔巴山空，十里五里蕉花紅。少年鋭意立功業，破煙一棹輕如風。卻思三歲相歡聚，説劍論詩輕李杜。平生不作兒女悲，今日爲君重回顧。李白好擊劍，僕僻好此。
解題：勾永叔，宋史無傳，俟考。按：汪本題作「别永叔」，四庫全書所收即據汪本，館臣妄以此永叔爲歐陽修。據陸心源儀顧堂題跋卷一一影宋抄唐子西集跋：「今抄本作『别勾永叔』，則别有勾姓字永叔者，非六一公也。勾爲蜀中大姓，宋初有勾中正，則永叔當爲唐庚鄉里。」
兒女悲：猶王勃杜少府之任蜀州：「無爲在歧路，兒女共沾巾」之意。南史卷五五曹景宗傳：「帝於華光殿宴飲連句，令左僕射沈約賦韻。景宗不得韻，意色不平，啓求賦詩。帝曰：『卿伎能甚多，人才英拔，何必止在一詩。』景宗已醉，求作不已，詔令約賦韻。時韻已盡，唯餘競、病二字。景宗便操筆，斯須而成，其辭曰：『去時兒女悲，歸來笳鼓競。借問行路人，何如霍去病。』帝歎不已。」
緑醽：亦作「緑酃」。酒名，泛指美酒。文選左思吴都賦：「飛輕軒而酌緑酃，方雙轡而賦珍羞。」李善注：「湘州記曰：湘州臨水縣有酃湖，取水爲酒，名曰酃酒。」六臣本作「緑醽」。元稹飲致用神麴酒三十韻：「七月調神麯，三春釀緑醽。」
白眼一引空：杜甫飲中八仙歌：「宗之蕭灑美少年，舉觴白眼望青天。」黄鶴補注：「晉阮籍能爲青白眼，見賢士青其眼，見庸士白其眼。望青天，言以酒笑傲青天也，視造化如小兒耳。」
華顛：即白頭，指年老。後漢書卷五二崔駰傳：「唐且華顛以悟秦，甘羅童牙而報趙。」李賢注：「爾雅曰：『顛，頂也。』華顛，謂白首也。」
浩歌：楚辭九歌少司命：「望美人兮未來，臨風怳兮浩歌。」洪興祖補注：「五臣云：以喻望君之使未至，臨風怳然而大歌也。浩，大也。」
蔚然：草木茂密貌。酈道元水經注卷四河水四：「山南有古塚，陵柏蔚然。」柳宗元袁家渴記：「有小山出水中，皆美石，上生青叢，冬夏常蔚然。」
襃衣：儒生所穿之寬大衣袍。漢書卷七一雋不疑傳：「不疑冠進賢冠，帶櫑具劍，佩環玦，襃衣博帶，盛服至門上謁。」顔師古注：「襃，大裾也。言着襃大之衣，廣博之帶也。」◎襃衣佩長劍，軒昂真丈夫：按：子西先君真贊：「贊曰：軒然其頎，幅巾布衣。清風蕭蕭，在人目圍。」
山澤癯：漢書卷五七下司馬相如傳：「相如以爲列仙之儒居山澤間，形容甚臞。」顔師古注：「臞，瘠也，音鉅句反，又音衢。」
頭目頗麞鼠：舊唐書卷一二六李揆傳：「初，揆秉政，侍中苗晉卿累薦元載爲重官。揆自恃門望，以載地寒，意甚輕易，不納，而謂晉卿曰：『龍章鳳姿之士不見用，麞頭鼠目之子乃求官。』」
太倉五斗米：杜甫醉時歌：「日糴太倉五升米，時赴鄭老同襟期。」郭知達集注：「薛云：前漢東方朔『無令但索長安米』，史記八書：太倉中之粟紅腐不可食。」
蕞爾：弱小貌。左傳昭公七年：「鄭雖無腆，抑諺曰『蕞爾國』，而三世執其政柄。」杜預注：「蕞，小貌。」
黄雞未啄黍：李白南陵别兒童入京：「白酒新熟山中歸，黄雞啄黍秋正肥。」王琦注：「詩小雅：『無啄我黍』。」
環堵：四周環土牆，約一丈，言狹小、簡陋之居室。禮記儒行：「儒有一畝之宫，環堵之室。」鄭玄注：「環堵，面一堵也。五版爲堵，五堵爲雉。」淮南鴻烈集解原道訓：「環堵之室，茨之以生茅，蓬户甕牖，揉桑爲樞。」高誘注：「堵長一丈，高一丈。而環一堵爲方一丈，故曰環堵，言其小也。」
淡泊：猶言清淡寡味。賈思勰齊民要術卷一五穀果蓏菜茹非中國物産者：「蒸食，其味甘甜。經久，得風，乃淡泊。」李白大獵賦：「曷若飽人以淡泊之味，醉時以淳和之觴。」
何以樂嘉賓：詩經小雅鹿鳴：「我有旨酒，以燕樂嘉賓之心。」毛傳：「燕，安也。夫不能致其樂，則不能得其志；不能得其志，則嘉賓不能竭其力。」
嘲𠹗：潘岳笙賦：「哇咬嘲𠹗，壹何察惠。」李善注：「楚辭曰：鵾雞嘲𠹗而悲鳴。哇咬嘲𠹗，聲繁細貌。」柳宗元苦竹橋：「差池下煙日，嘲𠹗鳴山禽。」魏仲舉集注：「嘲，陟交切。𠹗，陟轄切，一本作哳。」
先生飽醖藉，表裏皆純粹。獨推糟與粕，施之爲政事。百里飲其德，陶陶有歡意。餘醺落嘉陵，一江醇酒味。沉酣到山骨，頽然偃蒼翠。亭中時把酒，坐對青山醉。醉鄉在何許，祇此中間是。先生況多文，爲續醉鄉記。
解題：建炎以來繫年要録卷六五：「婺州進士張志行，賜號沖素處士。志行，東陽人，以學行爲鄉里所推。大觀中數舉八行，不就。浙東宣諭朱異言於朝，故以命之，志行年幾七十矣。」雍正浙江通志卷二二三：「許應隆沖素處士祠記：『敕號沖素處士張志行窮理、樂道，三聘咸辭，具輔世之材。藴光養浩，王侯不事，高宗以莘野南陽待之，其人其行非他可及者也。』吕祖謙沖素處士銘：『處士諱志行，字公擇。八行先生，州里之所通稱；沖素處士，朝宁之所旌號也。爲之銘云云。」按：子西詩所言之張志行者，似爲蜀人，與此沖素處士當非同一人。
醖藉：即藴藉，謂寬和而有涵容。漢書卷七一薛廣德傳：「御史大夫廣德爲人温雅有醖藉。」顔師古注：「服虔曰：『寬博有餘也。』師古曰：醖言如醖釀也。藉，有所薦藉也。」
飲其德：漢書卷九二朱家傳：「然終不伐其能、飲其德。」顔師古注：「孟康曰：『有德於人，而不自美也。』師古曰：『飲，没也，謂不稱顯。』」
陶陶：詩經王風君子陽陽：「君子陶陶，左執翿，右招我由敖，其樂只且。」毛傳：「陶陶，和樂貌。」
餘醺：餘酒未醒。唐趙嘏重寄盧中丞：「别多頭欲白，惆悵惜餘醺。」◎嘉陵：太平寰宇記卷八六閬州：「閬中縣嘉陵水，又名西漢水，又名閬中水。周地圖云：『水源出秦州嘉陵，因名之，經閬中，即閬中水。』」方輿勝覽卷六三順慶府：「嘉陵江在相如縣東二百步。韋應物聽嘉陵江水寄深上人詩：『水性自云静，石中本無聲。如何兩相激，雷轉空山驚。』」方輿勝覽卷六七隆慶府：「嘉陵江自鳳州大散關發源，從利州下流入劍門縣界。」明一統志卷三四漢中府：「嘉陵江在略陽縣治西南，源出鳳縣東大散關，歷兩當、略陽，會東谷等水，流經四川利、閬、合州，至重慶府入大江。舊志：嘉陵江有羊乳灘，湍急可畏。」按：子西官閬中令數年，此詩所言之嘉陵，當爲流經閬中縣段。
醉鄉記：即隋末王績所著醉鄉記。吕才東皋子集序：「君性簡放，飲酒至數斗不醉。常云：『憾不逢劉伶，與閉户轟飲。』因著醉鄉記及五斗先生傳，以類酒德頌云。」
元氣脱形數，運動天地内。東坡未離人，豈比元氣大。天地不能容，伸舒輒有礙。低頭不能仰，閉口焉敢欬。東坡坦率老，局促應難耐。何當與道俱，逍遥天地外。
解題：宋史卷三三八蘇軾傳：「紹聖初，御史論軾掌内外制日，所作詞命，以爲譏斥先朝。遂以本官知英州，尋降一官，未至，貶寧遠軍節度副使，惠州安置。」劉克莊後村詩話前集卷二：「唐子西諸文皆高，不獨詩也。其出稍晚，使及坡門，當不在秦晁之下。集中有聞坡貶惠州詩云略。此詩甚佳，狀得出。」
元氣：謂人之精、氣、神。後漢書卷三九趙咨傳：「夫亡者，元氣去體，貞魂遊散，反素復始，歸於無端。」◎形數：猶氣數、命運。關尹子七釜：「聖人賓事去物，豈不欲建立於世哉？有形數者，懼化之不可知也。」
局促：猶言受束縛而不得舒展。後漢書卷四九仲長統傳：「六合之内，恣心所欲。人事可遺，何爲局促？」杜甫秋日夔府詠懷奉寄鄭監審李賓客之芳一百韻：「局促看秋燕，蕭疏聽晚蟬。」郭知達集注：「局促，言不得自肆也。……趙云：漢景帝曰：局促效轅下駒。」
逍遥：優遊自得、安閒自在貌。莊子逍遥遊：「彷徨乎無爲其側，逍遥乎寢卧其下。」成玄英疏：「逍遥，自得之稱。」
我昔遊瀘江，泛舟奔楚宫。黔江自南來，胥會涪之東。黔江清且碧，瀘江濁而紅。紅碧不相入，分流如卧虹。群瀦激湍濤，洶湧成戰攻。須臾盡變濁，混混顔色同。清固不勝濁，此理天下通。君視開成間，牛李争長雄。要之贊皇子，不勝太牢公。物理自古然，徘徊歎無窮。
解題：王士禛居易録卷一三：「予曩與亡友葉文敏論牛李之黨，李爲君子，牛爲小人，勿論兩人本末，即視其所與之友可知。文敏不甚以爲然。適觀眉山唐庚集寄郭潛夫詩云：『黔江清且碧，瀘江濁而紅。須臾盡變濁，混混顔色同。清固不勝濁，此理天下通。君視開成間，牛李争長雄。卒之贊皇老，不勝太牢公。物理自古然，徘徊歎無窮。』因憶吾前之持論非謬，而文敏或别有見，未必然也。葉石林云：『李德裕是唐中世第一流人物，可與姚崇並立，而不至爲崇之權譎。使武宗之才如明皇之初，則開元不難致。』良然。」◎郭潛夫，俟考。
瀘江：指長江流經瀘州一段，即岷江。明一統志卷七二瀘州山川：「瀘江在州城東，一名汶江按「汶」通「岷」，源自岷山，流入合江縣界，州因以名。」
楚宫：指巫峽一帶。太平寰宇記卷一四八夔州巫山縣：「楚宫在縣西北二百步，在陽臺古城内，即襄王所遊之地。」杜甫敬寄族弟唐十八史君：「泊舟楚宫岸，戀闕浩酸辛。」贈李八秘書别三十韻：「風煙巫峽遠，臺榭楚宫除。」
黔江自南來，胥會涪之東：范成大吴船録卷下：「過涪州，入黔江泊。此江自黔州來合大江，大江怒漲，水色黄濁。黔江乃清泠如玻璃，其下悉是石底。」按黔江今名烏江。
「黔江清且碧」四句：康熙涪州志卷一山川黔水澄清：「治左岷江，右黔江。岷江色赤，黔江色碧，兩水合處，赤碧不混，秋冬亦然。」
牛李争長雄：李德裕，字文饒，元和宰相吉甫之子。始，吉甫相憲宗，牛僧孺、李宗閔對直言策，痛詆當路，條失政。吉甫訴於帝，且泣，有司皆得罪，遂與爲怨。後帝欲引僧孺，益樹黨，乃出德裕爲浙西觀察使。俄而，僧孺入相，由是牛李之憾結矣。文宗即位，李宗閔以中人助，先秉政，且得君，出德裕爲鄭滑節度使，引僧孺協力，罷裴度政事。二怨相濟，凡德裕所善悉逐之，於是二人權震天下，黨人牢不可破矣。宣宗立，白敏中、令狐綯、崔鉉皆素仇。大中元年，使黨人李咸斥德裕陰事，故以太子少保分司東都，再貶潮州司馬，尋又貶崖州司户參軍事。明年，卒，年六十三。牛僧孺，字思黯，隋僕射奇章公弘之裔。第進士，元和初以賢良方正對策，與李宗閔、皇甫湜俱第一。條指失政，其言骾訐，不避宰相，宰相怒，調伊闕尉，改河南，遷監察御史。文宗立，李宗閔當國，屢稱僧孺賢，不宜棄外，復以兵部尚書平章事。後吐蕃請和，約弛兵，而大酋悉怛謀舉維州入之劍南，於是李德裕上言，諫收復維州。然牛僧孺意氣用事，竭力反之，帝遂詔返降者。時皆謂僧孺挾素怨，横議沮解之，帝亦以爲不直。武宗即位，黜爲太子少保，分司東都，累貶循州長史。宣宗立，徙衡汝二州，還爲太子少師。卒，贈太尉，年六十九。二人傳見新唐書卷一八、一七四。
贊皇子：即李德裕。舊唐書卷一七四李德裕傳：「七年二月，德裕以本官平章事進封贊皇伯，食邑七百户。」
太牢公：李德裕對牛僧孺之蔑稱。語本大戴禮記曾子天圓：「諸侯之祭，牛曰太牢。」舊唐書卷一七二牛僧孺傳：「德裕南遷，所著窮愁志，引里俗犢子之讖以斥僧孺，又目爲『太牢公』，其相憎恨如此。」
鶴兮鶴兮何處來，秋江静兮蘆花開。波浪侵月白皚皚，千聲萬聲鳴哀哀。不飛不翔不飲啄，骨瘠稜稜瘦如削。冰姿玉質僅生存，雪羽霜毛半零落。鶴兮鶴兮何鬱鬱，我知爾是沖天物。芝田就養孤高情，瑶池洗出神仙骨。傳聞仙島冥冥中，水晶甃作蓬萊宫。祥煙瑞霧常濛濛，好將六翮摶仙風。
稜稜：形容消瘦骨立。南唐李建勳贈送致仕郎中：「鶴立瘦稜稜，髭長白似銀。」◎瘦如削：元稹三月二十四日宿曾峰館夜對桐花寄樂天：「是夕遠思君，思君瘦如削。」
沖天物：即鶴。慧皎高僧傳卷四義解支遁：「支遁謂鶴曰：『爾沖天之物，寧爲耳目之翫乎！』」
讀書老益苦，瀟灑比元澹。直行不由徑，慎獨肯欺闇。如何已鴻冥，猶復見蜉撼。寡合郢中曲，忍辱漁陽摻。斗筲彼常態，義命吾何憾。屈伸固有時，佳境當徐啖。
元澹：新唐書卷二儒林傳：「元澹字行沖，以字顯。後魏常山王素蓮之後。少孤，養於外祖司農卿韋機。及長，博學，尤通故訓。及進士第，累遷通事舍人。狄仁傑器之。景雲中，授太常少卿。行沖以系出拓拔，恨史無編年，乃撰魏典三十篇，事詳文約，學者尚之。先是馬懷素撰書志，褚無量校麗正四部，書業未卒，相次物故。詔行沖并代之。玄宗自注孝經，詔行沖爲疏，立於學官。卒於玄宗開元十七年。」
直行不由徑：論語雍也：「子曰：『女得人焉耳乎？』曰：『有澹臺滅明者，行不由徑，非公事，未嘗至於偃之室也。」孔穎達疏：「此言其人之德也。行遵大道，不由小徑，是方也。若非公事，未嘗至於偃之室，是公也。既公且方，故以爲得人。」
慎獨：禮記大學：「所謂誠其意者，毋自欺也。如惡惡臭，如好好色，此之謂自謙。故君子必慎其獨也。」禮記中庸：「莫見乎隱，莫顯乎微，故君子慎其獨也。」鄭玄注：「慎獨者，慎其閒居之所爲。小人於隱者，動作言語自以爲不見睹、不見聞，則必肆盡其情也。」
鴻冥：喻隱者遠走高飛，全身避害。揚雄法言問明：「治則見，亂則隱。鴻飛冥冥，弋人何慕焉？」李軌注：「君子潛神重玄之域，世網不能制禦之。」
郢中曲：喻高雅之詩。文選宋玉對楚王問：「客有歌於郢中者，其始曰下里、巴人，國中屬而和者數千人；其爲陽阿、薤露，國中屬而和者數百人；其爲陽春、白雪，國中屬而和者不過數十人。」白居易和河南鄭尹新歲對雪：「楚客難酬郢中曲，吴公兼占洛陽才。」
漁陽摻：亦稱漁陽摻撾，鼓曲名。世説新語言語：「禰衡被魏武謫爲鼓吏，正月半試鼓，衡揚枹爲漁陽摻撾，淵淵有金石聲，四座爲之改容。」庾信夜聽擣衣：「聲煩廣陵散，杵急漁陽摻。」
斗筲：原指量小之容器。後以喻才識短淺，氣量狹窄之人。論語子路：「噫！斗筲之人，何足算也？」何晏集解：「鄭曰：噫，心不平之聲。筲，竹器，容斗二升者也。算，數也。」
温泉宫裏行人宿，温泉池上行人浴。人自多情感盛衰，泉固無心任榮辱。細路蟠蟠入疏竹，萬年秦山一作萬里晴川皆在目。吾皇高拱九重深一作不苦愛青山，一抹松蘿爲誰緑。
解題：太平寰宇記卷二七關西道三：「唐開元十一年置温泉宫於驪山；至天寶六年改爲華清宫，始移於嶽南。又造長生殿以祠神。」按：子西詩所言温泉觀，未知即此否。
松蘿：借指山林。孟郊擢第後東歸書懷獻坐中吕侍郎：「松蘿雖可居，青紫終當拾。」蘇軾杜處士傳：「古人有三聘而起松蘿者，迫實用也。」
解題：洪川，宋屬潼州府。蜀中廣記卷二九射洪縣：「楊用修雜字韻寶云：『谼，大壑也，俗省作洪。川中之射洪，徐州之吕梁，洪義皆取此。』其言不知何據。然按寰宇記云：『萬頃澤田，在通泉縣東北二十二里，澤内方萬頃。』則亦與大壑之義近矣。通泉今併當縣。」
倦遊：史記卷一一七司馬相如列傳：「長卿故倦游。」裴駰集解：「郭璞曰：『厭游宦也。』」温庭筠酬友人：「辭榮亦素尚，倦游非夙心。」
夏畦：夏日田畦。黄庭堅謝楊履道送銀茄四首其三：「戎州夏畦少蔬供，感君來飯在家僧。」又息暑巖：「卻登夏畦視耘耔，烘顔炙背棲蒼蠅。」
淫雨：禮記月令：「季春行秋令，則天多沈陰，淫雨蚤降。」鄭玄注：「淫，霖也，雨三日以上爲霖。」◎破塊：謂暴雨毁壞農田。桓寬鹽鐵論水旱：「當此之時，雨不破塊，風不鳴條，旬而一雨，雨必以夜。無丘陵高下皆熟。」
行使止尼：莊子則陽：「憂乎知而所行恒無幾時，其有止也若之何！」宋林希逸口義：「時，命也。止，尼也。」
半夜春山試雷雨，驚起蟄龍初出土。野人不惜蒼苔古，掘得嘉餐自燒煮。滿盤明玉遠飄風，一箸鱸魚味差苦。竹齋食罷竹陰午，竹裏行吟傲簪組。君誇食肉君固卑，我誇食筍我亦痴。阿蠻豐膩飛燕瘦，意態雖異要皆奇。君不見，天隨先生貧食杞。又不見，關中客卿肥刺齒。豐儉不齊皆有理，彼此相忘聊爾耳。
簪組：原謂冠簪、冠帶，後借指官宦。王維留别丘爲：「親勞簪組送，欲趁鶯花還。」蘇軾寄劉孝叔：「高蹤已自雜漁釣，大隱何曾棄簪組。」
我誇食筍我亦痴：盧仝石答竹：「石報孤竹君，此客甚高調。共我相共癡，不怕主人笑。」清孫之騄注：「述異記：東海畔有竹焉，斬而復生，中有管。周武王時，孤竹之國獻瑞筍一株。『共我相共癡』者，言仝有好石之癖。」
天隨先生貧食杞：天隨先生即晚唐陸龜蒙，字魯望，别號天隨子、甫里先生，嘗作杞菊賦。其序云：「天隨子宅荒少牆，屋多隙地，著圖書所，前後皆樹以杞菊。春苗恣肥，日得以採擷之，以供左右盃案。及夏五月，枝葉老硬，氣味苦澀，旦暮猶責兒童拾掇不已。人或歎曰：『千乘之邑，非無好事者家，日欲擊鮮爲具以飽君者多矣。君獨閉關不出，率空膓貯古聖賢道德言語，何自苦如此？』生笑曰：『我幾年來忍飢誦經，豈不知屠沽兒有酒食耶？』退而作杞菊賦以自廣云。」
關中客卿肥刺齒：關中客卿即戰國時燕國蔡澤，善辯多智，游説諸侯，秦昭王拜爲客卿。史記卷七九蔡澤列傳：「蔡澤笑謝而去，謂其御者曰：『吾持粱刺齒肥，躍馬疾驅，懷黄金之印，結紫綬於要，揖讓人主之前，食肉富貴，四十三年足矣。』」司馬貞索隱：「持粱謂作粱米飯而持其器以食也。按：刺齒二字誤，當爲『齧』字也。齧肥謂食肥肉也。」
解題：史廷直，俟考。按：子西母史夫人爲眉州青神縣人，出身於書香世家。詩言史廷直者，或爲史氏族人。
山容涼肺腑：杜甫岳麓山道林二寺行：「一重一掩吾肺腑，山鳥山花吾友于。」郭知達集注：「一重一掩，山也有如吾肺腑然。」
銅臭：原欲譏諷以錢買官或豪富者，後則專諷唯利是圖之人。後漢書卷五二崔駰傳：「烈時因傅母入錢五百萬，得爲司徒。……烈於是聲譽衰減。久之不自安，從容問其子鈞曰：『吾居三公，於議者何如？』鈞曰：『大人少有英稱，歷位卿守，論者不謂不當爲三公；而今登其位，天下失望。』烈曰：『何爲然也？』鈞曰：『論者嫌其銅臭。』」
道南阮：世説新語任誕：「阮仲容、步兵居道南，諸阮居道北。北阮皆富，南阮貧。七月七日，北阮盛曬衣，皆紗羅錦綺。仲容以竿掛大布犢鼻㡓於中庭。人或怪之，答曰：『未能免俗，聊復爾耳！』」
元德秀：元德秀，字紫芝，河南人。少孤，事母孝。舉進士，不忍去左右，自負母入京師，既擢第，母亡，廬墓側。後家苦貧，乃求爲魯山令，歲滿去職。愛陸渾佳山水，乃定居。陶然彈琴以自娱，人以酒肴從之，不問賢鄙，爲酣飫。德秀善文辭，作蹇士賦以自況。房琯每見德秀，歎息曰：「見紫芝眉宇，使人名利之心都盡。」天寶十三年卒，李華謚曰文行先生，天下高其行，不名，謂之元魯山。傳見新唐書卷一九四。
解題：椶花，棕櫚花苞。李時珍本草綱目卷三五下木二棕櫚：「椶櫚，川廣甚多。……三月於木端莖中出數黄苞，苞中有細子成列，乃花之孕也。狀如魚腹孕子，謂之椶魚，亦曰椶筍。漸長出苞，則成花穗，黄白色，結實纍纍，大如豆，生黄熟黑，甚堅實。」
夜叉頭：阮閲詩話總龜前集卷一四警句門：「湖南日試萬言，王璘與李群玉校書相遇於岳麓寺。群玉揖之曰：『公何許人，日試萬言？』不答。群玉曰：『與公聯句，可乎？』璘曰：『唯子之命。』群玉破題授之曰：『芍藥花開菩薩面』，璘繼之曰：『椶櫚葉散夜叉頭。』」宋釋道原景德傳燈録卷二四英州樂浄含匡禪師：「問：『如何是樂浄境？』師曰：『滿月團圓菩薩面，庭前椶樹夜叉頭。』」按：夜叉頭，狀椶櫚耳。
鮫人：傳説中之人魚。張華博物志卷二：「南海外有鮫人，水居如魚，不廢織績，其眼能泣珠。」太平御覽卷八三珠寶：「博物志曰：鮫人從水出，寓人家，積日賣絹。將去，從主人索一器，泣而成珠滿盤，以與主人。」
文正活國手，頗恨見不及。宦遊識其孫，想像高冠岌。豈但爲交承，自是賢友執。尤喜談性命，微到鬼神泣。吾曹飲滄海，百川資一吸。失脚沙土間，卷舌舐泥汁。焉依既云久，臨别百憂集。去去自護持，雨荷終不濕。
解題：黄庭堅和王觀復洪駒父謁陳無己長句，任淵題注：「王蕃字觀復，沂公之裔，官閬中。時多以書從山谷問學，至是自京師來，會山谷於荆州。」按：子西送王觀復序：「紹聖丙子歲，予官益昌，始從吾友王觀復遊。……其後四年，相會於南隆。……或者便謂：涪翁在宜城，觀復以書相切磨，涪翁奇之，相與反復論辨。」
文正：王曾，字孝先，青州益都人，生於宋太宗太平興國三年。咸平中，由鄉貢試禮部、廷對皆第一，以將作監丞通判濟州。代還，授秘書省著作郎、直史館、三司户部判官。後以右諫議大夫參知政事，見惡於宰相王欽若，罷爲禮部侍郎，出知應天府，改徙天雄軍，尋復參知政事。真宗崩，劉太后居中預政，曾力諫太后不可逾制，由是得罪，貶青州。仁宗親政，拜右僕射兼門下侍郎平章事，封沂國公，景祐五年卒，謚曰文正。傳見宋史卷三一。按：王觀復即王曾之孫。
交承：謂前任官吏卸職移交，後任接替。宋王辟之澠水燕談録卷七歌詠：「王文正公曾、李文定公迪，咸平、景德間，相繼狀元及第，其後更踐政府，及罷相鎮青，又爲交承。」意同「交代」。子西送王觀復序：「紹聖丙子歲，予官益昌，始從吾友王觀復遊。」故知紹聖三年，王、唐二人於閬中交承。
性命：易乾：「乾道變化，各正性命。」孔穎達疏：「性者，天生之質，若剛柔遲速之别；命者，人所禀受，若貴賤夭壽之屬也。」朱熹本義：「物所受爲性，天所賦爲命。」
鬼神泣：杜甫寄李十二白二十韻：「筆落驚風雨，詩成泣鬼神。」黄鶴補注：「驚風雨，言敏速，泣感鬼神。蘇曰：李白墓銘云：公在長安時，秘書賀知章吟公烏栖曲，云此詩可以哭鬼神。」
焉依：左傳隱公六年：「周桓公言於王曰：『我周之東遷，晉鄭焉依。』」杜預注：「幽王爲犬戎所殺，平王東徙，晉文侯、鄭武公左右王室，故曰：『晉鄭焉依。』」
乃祖賦混成，津涯極深遠。家學到諸郎，文字復清婉。今作劾鼠吏，於理誠未穩。怒草三千牘，馳驛奏龍衮。上問今安在，幕職補閬苑。召賜數刻對，歎息相見晩。縱未置青鎖，亦應校黄本。九萬里扶摇，忽若馳峻坂。
解題：推官，幕職官名，唐玄宗天寶後始置，宋代沿置，有節度、觀察、防禦、團練、軍事推官等。爲州、府屬官，掌收發符，協長吏治事，位次於本使判官。按：詩言「幕職補閬苑」，則知王誠中嘗爲閬中推官，餘不詳。
乃祖賦混成：曾鞏隆平集卷五：「王曾，字孝先，青州益都人。咸平中登進士甲科，所試有物混成賦，天下以爲賦格。」
津涯：原謂水邊。尚書商書微子：「今殷其淪喪，若涉大水，其無津涯。」孔傳：「言殷將没亡，如涉大水無涯際，無所依就。」此作邊際講。高適三君詠郭代公：「代公實英邁，津涯浩難識。」
清婉：世説新語賞譽下：「許掾嘗詣簡文，爾夜風恬月朗，乃共作曲室中語。襟懷之詠，偏是許之所長。辭寄清婉，有逾平日。」
劾鼠吏：史記卷一二二張湯列傳：「張湯者，杜人也。其父爲長安丞，出，湯爲兒守舍。還而鼠盜肉，其父怒，笞湯。湯掘窟得盜鼠及餘肉，劾鼠掠治，傳爰書，訊鞫論報，并取鼠與肉，具獄磔堂下。其父見之，視其文辭如老獄吏，大驚，遂使書獄。」
三千牘：史記卷一二六東方朔列傳：「朔初入長安，至公車上書，凡用三千奏牘。」後用以指向皇帝進呈之長篇奏疏。三千，極言其多。
馳驛：言駕驛馬疾行。三國志卷二七王基傳：「基疑其詐，馳驛陳狀。」◎龍袞：天子禮服，上繡龍紋。禮記禮器：「禮有以文爲貴者：天子龍袞，諸侯黼，大夫黻。」此則代指天子。
閬苑：唐苑名。故址即今四川閬中城西。輿地紀勝卷一八五閬州：「閬苑，唐時，魯王靈夔、滕王元嬰以衙宇卑陋，遂修飾宏大之，擬於宫苑，由是謂之隆苑。其後以明皇諱隆基，改謂之閬苑。」
數刻對：指皇帝召對時間之久。新唐書卷一六七韋渠牟傳：「大抵廷英對，雖大臣率漏下二三刻止，渠牟每奏事，輒五六刻乃罷，天子歡甚。」宋江少虞事實類苑卷七張乖崖載乖崖張詠「入覲時，太宗皇帝御長春殿，召對數刻」。
青鎖：亦作「青瑣」，借指宫廷。晉書卷五五夏侯湛傳：「出草苗，起林藪，御青瑣，入金墉者，無日不有。」陳子昂爲陳舍人讓官表：「臣聞紫機務重，青鎖任隆。」
黄本：宋時以黄紙印寫之書籍。宋程俱麟臺故事殘本卷一上：「嘉祐四年正月，置館閣編定書籍官，以秘閣校理蔡抗、陳襄、集賢校理蘇頌、館閣校勘陳繹，分史館、昭文館、集賢院、秘閣書而編定之。元豐官制行，既皆罷而不置；至元祐中，秘書省職事官與館職之外，又置校黄本書籍，蓋校書之比也。」陳師道寄晁以道：「須子五千卷，丹筆校黄本。」
扶摇：莊子逍遥遊：「水擊三千里，摶扶摇而上者九萬里。」郭象注：「夫翼大則難舉，故摶扶摇而後能上，九萬里乃足自勝耳。」陸德明經典釋文：「扶摇，風名也。司馬云：上行風謂之扶摇。」
誰不從王事，夙夜獨匪懈。休沐猶坐曹，伏日不歸廨。平生熟大法，餘事工小楷。自稱霹靂手，作縣真癬疥。鮑宣雖强項，臨事中實騃。從君學吏禮，稍稍識起拜。今當告别去，何以贈行邁。二十罰自親，此理須少戒。
解題：兩漢有決曹、賊曹掾，主刑法，後歷代皆有。唐制，在府曰法曹參軍，在州曰司法參軍。宋沿唐制，諸州置司法參軍，掌議法斷刑。◎趙元思，俟考。
匪懈：亦作「匪解」。詩經大雅烝民：「夙夜匪解，以事一人。」鄭箋：「匪，非也。」孔穎達疏：「又能早起夜卧，非有懈倦之時。」
休沐：猶休假。漢書卷六八霍光傳：「光時休沐出，桀輒入代光決事。」◎坐曹：指辦公。漢書卷八三薛宣傳：「及日至休吏，賊曹掾張扶獨不肯休，坐曹治事。」
霹靂手：斷案之能吏。舊唐書卷一裴漼傳：「先是，州中有積年舊案數百道，崇義促琰之使斷之，琰之命書吏數人，連紙進筆，斯須剖斷並畢，文翰俱美，且盡與奪之理。崇義大驚，謝曰：『公何忍藏鋒以成鄙夫之過！』由是大知名，號爲『霹靂手』。」
癬疥：蘇軾又次前韻贈賈耘老：「今年大熟期一飽，食葉微蟲真癬疥。」傳王十朋集注：「賈云：今歲有小蟲食葉，不甚爲害。次公：傳言患之小者，猶癬疥也。」
鮑宣雖强項，臨事中實騃：漢書卷四五息夫躬傳：「左將軍公孫禄、司隸鮑宣皆外有直項之名，内實騃不曉政事。」顔師古注：「騃，愚也。音五駭反。」
行邁：詩經國風黍離：「行邁靡靡，中心摇摇。」毛傳：「邁，行也。」鄭箋：「行，道也。道行，猶行道也。」
二十罰自親：三國志卷三五諸葛亮傳：「耕者雜於渭濱居民之間，而百姓安堵，軍無私焉。」裴松之注引魏氏春秋曰：「亮使至，問其寢食及其事之煩簡，不問戎事。使對曰：『諸葛公夙興夜寐，罰二十以上，皆親擥焉；所噉食不至數升。』」
平生未識韓，不願封萬户。方幸得依劉，未幾公已去。三年此留滯，一味惟忠恕。江水倒隨人，劍嶺横遮路。那知黄門手，就寫碧鮮賦。空聞隴上兒，擊塊歌五袴。
平生未識韓，不願封萬户：李白與韓荆州書：「白聞天下談士相聚而言曰：『生不用封萬户侯，但願一識韓荆州。』」
方幸得依劉：三國志卷二一王粲傳：「王粲年十七，司徒辟詔除黄門侍郎，以西京擾亂，皆不就。乃之荆州，依劉表。」
忠恕：論語里仁：「夫子之道，忠恕而已矣。」邢昺疏：「忠謂盡中心也，恕謂忖己度物也。言夫子之道，唯以忠恕一理以統天下萬事之理，更無他法，故云而已矣。」朱熹集注：「盡己之謂忠，推己之謂恕。」
那知黄門手，就寫碧鮮賦：新五代史卷三一扈載傳：「扈載又因遊相國寺，見庭竹可愛，作碧鮮賦，題其壁，世宗聞之，遣小黄門就壁録之，覽而稱善，因拜水部員外郎、知制誥。遷翰林學士，賜緋。」◎黄門：本秦官，漢因之。因給事黄門，故名。漢書卷一九上百官公卿表：「少府，秦官，掌山海池澤之税，以給共養，有六丞。屬官有……中書謁者、黄門、鉤盾、尚方。」後爲由非宦者充任之黄門侍郎、給事黄門侍郎等官之簡稱。按：本詩中「黄門」指抄寫碧鮮賦之小宦官。
擊塊：即「擊壤」，本爲古時博戲之一種。即斜置鞋狀木片於地，人遠擲之，擊中則獲勝。王充論衡卷一刺孟：「夫毁瓦畫墁，猶比童子擊壤於塗，何以異哉？擊壤於塗者，其志亦欲求食乎？此尚童子，未有志也。」後以「擊壤」譽太平盛世。◎五袴：見卷一游使君諸子歌注。
解題：子西兄瞻，字望之，後名伯虎，字長儒。治易、春秋皆有家法。元祐三年，其父游瀘南，伯虎兄弟居母喪於丹山。伯虎夜半蹴子西曰：「吾夢收父書，發之，得『亟來』二字。吾父得無他乎？吾心動矣。汝奉母奠朝夕，吾趨瀘南。」後二日半至瀘南，父果病甚，伯虎侍父甚孝。是日疾少間，伯虎具舟侍父以歸。元符二年，唐庾按：宋史以爲子西，實誤。元符二年，子西任利州治獄掾，未有此事。以貢舉事繫獄臨邛，語連伯虎，臨邛并械之。凡對吏逾年，掠治無完膚，其詞確然一不及庾。伯虎性真率，無威儀，人多易之，至是皆大服，以爲不可及。伯虎仕於四方，每數年一歸，不過旬日復去。後卒於家，有子二人。傳見宋史卷四四三。
君子所就三，爲食最爲下：孟子告子下：「陳子曰：『古之君子何如則仕？』孟子曰：『所就三，所去三。迎之致敬以有禮，言將行其言也，則就之；禮貌未衰，言弗行也，則去之。其次，雖未行其言也，迎之致敬以有禮，則就之；禮貌衰，則去之。其下，朝不食，夕不食，飢餓不能出門户。君聞之曰：「吾大者不能行其道，又不能從其言也，使飢餓於我土地，吾恥之。」周之，亦可受也，免死而已矣。』」趙岐注：「其下者，困而不能與之禄，則當去；矜其困而周之，苟免死而已，此三就、三去之道。」
仰寸禄：文選左思詠史八首其八：「外望無寸禄，内顧無斗儲。」李善注：「國語：叔向曰：絳之富商而無尋尺之禄。」李頎贈别張兵曹：「一身輕寸禄，萬物任虚舟。」
下焉者：禮記中庸：「下焉者，雖善不尊，不尊不信，不信民弗從。」鄭玄注：「下謂臣也。臣雖善，善而不尊君，則其善亦不信也。」朱熹集注：「下焉者，謂聖人在下，如孔子雖善於禮，而不在尊位也。」
南山無敝廬：唐孫光憲北夢瑣言卷七：「一日，玄宗召李入對，因從容説及孟浩然。李奏曰：『臣故人也，見在臣私第。』上令急召賜對，俾口進佳句。孟浩然誦詩曰：『北闕休上書，南山歸敝廬。不才明主棄，多病故人疎。』上意不悦，乃曰：『未曾見浩然進書、朝廷退黜，何不云「氣蒸雲夢澤，波撼岳陽城」？』緣是不降恩澤，終於布衣而已。」一説見新唐書卷二三孟浩然傳：「維私邀入内署，俄而玄宗至，浩然匿床下，維以實對，帝喜曰：『朕聞其人而未見也，何懼而匿？』詔浩然出。帝問其詩，浩然再拜，自誦所爲，至『不才明主棄』之句，帝曰：『卿不求仕，而朕未嘗棄卿，奈何誣我？』因放還。」
閉門誦書史，已讀萬卷破。養氣塞天地，不受一毫挫。名聲落空廓，蹤跡長坎坷。塵埃相邂逅，齒髮嗟老大。文章心未死，功業手猶唾。世事若循環，天理猶轉磨。朝得暮或失，俯弔仰輒賀。行見風雲會，驚起南陽卧。
閉門讀書史：顔之推顔氏家訓勉學：「蓋須切磋相起明也。見閉門讀書，師心自是，稠人廣坐，謬誤差失者多矣。」
已讀萬卷破：杜甫奉贈韋左丞丈二十二韻：「讀書破萬卷，下筆如有神。」郭知達集注：「趙云：梁孝元帝之敗，焚圖書十四萬卷，曰『讀書萬卷，猶有今日』，故焚之。中著一『破』字，則字著力而新奇矣。」黄鶴補注：「希曰：北史崔瞻傳：不讀五千卷，無入此室。今謂破萬卷而下筆有神，正用此意。」
養氣：孟子公孫丑上：「我善養吾浩然之氣。……其爲氣也，至大至剛，以直養而無害，則塞于天地之間。」趙岐注：「言此至大至剛，正直之氣也。」
一毫挫：孟子公孫丑上：「北宫黝之養勇也，不膚橈，不目逃，思以一豪挫於人，若撻之於市朝。」趙岐注：「一人拔一毛，若見捶撻於市朝之中矣。」
風雲會：指君臣際會，亦泛指際遇。王粲雜詩其四：「遭遇風雲會，託身鸞鳳間。」杜甫洗兵馬：「徵起適遇風雲會，扶顛始知籌策良。」
大官危，小官卑，君不得官君勿悲。君不見，前日宰相今海涯，胡椒八百斛，流落知爲誰？又不見，州縣官折腰事細兒，常憂一語不中治，敢對西山笏拄頤？大官危，小官卑，君不得官君勿悲。願君酒量如鴟夷，勿作瓶甖居井眉。與君賭取醉爲期，明日烏帽風披披。
前日宰相今海涯：宋朝宰相失勢遭貶過嶺、過海之人頗多，如盧多遜、寇準、丁謂等即是。按：此子西寬慰友人之言。
胡椒八百斛：新唐書卷一四五元載傳：「元載及死，行路無嗟隱者。籍其家，鍾乳五百兩，詔分賜中書、門下臺省官，胡椒至八百石，它物稱是。」
細兒：猶小人。蘇軾孔長源挽詞其一：「南荒尚記誅元惡，東越誰能事細兒。」可參卷四走筆贈仙姑注。
西山笏拄頤：世説新語簡傲：「王子猷作桓車騎參軍。桓謂王曰：『卿在府久，比當相料理。』初不答，直高視，以手版拄頰云：『西山朝來，致有爽氣。』」手版即笏，後以「拄笏看山」喻在官而有閒情雅興者，亦作悠然自得貌。蘇軾次韻錢穆父會飲：「東門未祖道，西山空拄頤。」
鴟夷、井眉：漢書卷九二游俠傳：「先是黄門郎揚雄作酒箴以諷諫成帝，其文爲酒客難法度士，譬之於物，曰：『子猶瓶矣。觀瓶之居，居井之眉，處高臨深，動常近危。……自用如此，不如鴟夷。鴟夷滑稽，腹如大壺，盡日盛酒，人復借酤。』」顔師古注：「眉，井邊地，若人目上之有眉。……鴟夷，韋囊以盛酒，即今鴟夷㬺也。」
疇昔告行邁，别酒月中把。蹭蹬我已歸，徘徊君尚且。相逢勿驚怪，已覺都幻假。但當呼阿素，預遣置若下。略聽誦靈光，未敢賦换馬。一醉洗塵埃，萬事真土苴。
解題：據宋江少虞事實類苑卷四高麗使先狀云：「熙寧四年，高麗始復遣修貢。因泉州黄慎者爲向導，將由四明登岸，比至，爲海風飄至通州海門縣新港，先以狀致通州太守云略。」與題對照，「先狀」即「先以狀致」也。狀，書信。先狀，即臨見面前所致書信。「代先狀」，指以詩代替見面前書信。◎孫熙叔，俟考。
疇昔：猶往日、從前。禮記檀弓上：「予疇昔之夜，夢坐奠於兩楹之間。」◎行邁：見本卷送趙元思司法注。
阿素：黄庭堅謝王舍人剪狀元紅：「欲作短章憑阿素，緩歌誇與落花風。」任淵注：「王立之詩話曰：山谷與余詩云：『欲作短歌憑阿素，丁寧誇與落花風。』其後改『歌』字作『章』字；『丁寧』字作『緩歌』字。阿素謂王立之家小鬟素素也。」
若下：酒名。初學記卷八江南道第十：「吴録云：長城若下酒有名。溪南曰上若，北曰下若，並有村。村人取若下水以釀酒，醇美勝雲陽。」蘇軾西太一見王荆公舊詩偶次其韻二首其二：「但有樽中若下，何須墓上征西。」
誦靈光：東漢王延壽所作魯靈光殿賦之簡稱。晉皇甫謐三都賦序：「馬融廣成，王生靈光，初極宏侈之辭，終以約簡之制。」藝文類聚卷三五引蜀志曰：「劉琰侈靡，侍婢奴能爲聲樂，又教誦靈光殿賦。」
賦换馬：唐李冗獨異志卷中：「後魏曹彰，性倜儻。偶逢駿馬，愛之，其主所惜也。彰曰：『余有美妾可换，唯君所選。』馬主因指一妓，彰遂换之。馬號曰『白鶻』。」又蘇軾張近幾仲有龍尾子石硯以銅劍易之：「又不見二生妾换馬，驕鳴啜泣思其家。」施元之注：「李玫異聞實録：酒徒鮑生多畜聲妓，外弟韋生好乘駿馬。一日相遇，既飲酒，乃以女妓善四絃者，换紫赤掇。忽有二人造席，便以妾换馬作題聯賦。折亭下舊葉書之，四韻訖而葉盡，韋生取紅箋獻之。二公曰：『幽顯路殊，何見逼之甚？』言訖，行十餘步而失。二客自稱江淹、謝莊。鮑既以妾换馬，妾歌曰：『風颭荷珠難暫圓，多生信有短因緣。西樓今夜三更月，還照離人泣斷絃。』纂異記亦云。」
土苴：即渣滓、糟粕，喻土芥般微賤之物。莊子讓王：「道之真以治身，其緒餘以爲國家，其土苴以治天下。」陸德明釋文：「司馬云：土苴，如糞草也。李云：土苴，糟魄也，皆不真物也。」
争席：謂争坐次，喻彼此融洽無間，不拘禮數。莊子寓言：「其往也，舍者迎將，其家公執席，妻執巾櫛，舍者避席，煬者避竈。其反也，舍者與之争席矣。」郭象注：「去其誇矜故也。」成玄英疏：「除其容飾，遣其矜誇，混跡同塵，和光順俗，於是舍息之人與争席而坐矣。」
本自無光彩，不必更埋鏟：新唐書卷九十五髙竇傳贊：「古來賢豪，不遭興運，埋光鏟彩，與草木俱腐者，可勝咤哉！」按：子西此處反其意而用之。
吾免矣：論語泰伯：「曾子有疾，召門弟子，曰：『啓予足！啓予手！』詩云：『戰戰兢兢，如臨深淵，如履薄冰。』而今而後，吾知免夫，小子！」何晏集解：「周曰：乃今日後，我自知免於患難矣。」
細君：古稱諸侯之妻，後即爲妻之通稱。漢書卷六五東方朔傳：「上曰：『昨賜肉，不待詔，以劍割肉而去之，何也？』朔免冠謝。上曰：『先生起自責也。』朔再拜曰：『朔來！朔來！受賜不待詔，何無禮也！拔劍割肉，壹何壯也！割之不多，又何廉也！歸遺細君，又何仁也！』」顔師古注：「細君，朔妻之名。一説，細，小也。朔輒自比於諸侯，謂其妻曰小君。」
笑莞：論語陽貨：「夫子莞爾而笑曰：『割雞焉用牛刀！』」何晏集解：「莞爾，小笑貌。」
饑烏啞啞枝上啼，秋風蕭蕭吹客衣，儒冠誤身不得歸。女癡妻寒病且老，歸來聚首貧亦好，我固知之歸不早。束書十載遊長安，一官遠謝醫卜賢，託生長鑱直可憐。君今别我還故里，想見親朋問所以，爲言顦顇京塵裏。
啞啞：象聲詞，禽鳥鳴聲。淮南子原道訓：「故夫烏之啞啞，鵲之唶唶，豈嘗爲寒暑燥濕變其聲哉。」李白烏夜啼：「黄雲城邊烏欲棲，歸飛啞啞枝上啼。」
儒冠誤身：杜甫奉贈韋左丞丈二十二韻：「紈袴不餓死，儒冠多誤身。」郭知達集注：「莊子曰：『儒者冠圍冠者，知天時。』儒行曰：『冠章甫之冠。』前漢麗食其傳：『沛公不喜儒，諸客冠儒冠者，則沛公輒解其冠，溺其中。』趙云：……紈袴不餓死，言貴富者之享福禄。儒冠多誤身，言爲士者之易貧賤。公詩又曰『有儒愁餓死』，則不餓死之反矣。又曰『儒術豈謀身』，以此之謂也。」
歸來聚首貧亦好：吴曾能改齋漫録卷八：「王建遠將歸云：『但令在舍相對貧，不向天涯金遶身。』戎昱長安秋夕詩云：『遠客歸去來，在家貧亦好。』建蓋用昱語耳。昱，德宗建中時人；建，文宗大和中人。」按：子西詩亦沿用其意耳。
顦顇：原謂枯槁瘦弱貌。禰衡鸚鵡賦：「音聲悽以激揚，容貌慘以顦顇。」此則引申爲憂愁、困苦。柳宗元上桂州李中丞薦盧遵啓：「若宗元者，可謂窮厄困辱者矣。世皆背去，顦顇曠野。」◎京塵：陸機爲顧彦先贈婦二首其一：「京洛多風塵，素衣化爲緇。」後以「京洛塵」喻功名利禄等塵俗之事。
仁廟乃文考，裕陵真武王。先帝幾于成，主上賢于康。時亦有二子，採薇登首陽。其一猶行歌，其一今云亡。功在百世外，懦夫心膽張。齊侯但多馬，名滅身未殭。
仁廟：即宋仁宗。宋史卷三二彭思永傳：「陛下爲仁廟子，曰考、曰親乃仁廟也。若更施於濮王，是有二親矣。」◎文考：即周文王。
裕陵：宋神宗之陵，宋人多用以稱神宗。蘇軾送陳伯修察院赴闕：「裕陵固天縱，筆有雲漢姿。」
主上：指宋徽宗。按：此二句以周成王、周康王喻哲宗、徽宗。
時亦有二子，採薇登首陽：伯夷、叔齊乃商末孤竹君之二子。先是，其父遺命立次子叔齊爲君，叔齊自讓國於伯夷，伯夷不受，二子皆逃至周。會武王伐紂，二人叩馬諫阻。殷商亡，二子恥食周粟，採薇而食，餓死於首陽山。見史記卷六一伯夷列傳。論語公冶長：「伯夷叔齊不念舊惡，怨是用希。」邢昺疏：「春秋少陽篇：伯夷姓墨，名允，字公信。伯，長也，夷，謚。叔齊名智，字公達，伯夷之弟，齊，亦謚也。」
懦夫心膽張：孟子盡心下：「故聞伯夷之風者，頑夫廉，懦夫有立志。」趙岐注：「頑，貪。懦，弱，鄙狹也。」
齊侯但多馬：晏子春秋内篇諫上：「景公使圉人養所愛馬，暴死，公怒，令人操刀解養馬者。……晏子曰：『此不知其罪而死，臣爲君數之，使知其罪，然後致之獄。』公曰：『可。』晏子數之曰：『爾罪有三：公使汝養馬而殺之，當死罪一也；又殺公之所最善馬，當死罪二也；使公以一馬之故而殺人，百姓聞之必怨吾君，諸侯聞之必輕吾國，汝殺公馬，使怨積於百姓，兵弱於鄰國，汝當死罪三也。今以屬獄。』公喟然歎曰：『夫子釋之！夫子釋之！勿傷吾仁也。』」
解題：邸報，古時報紙之通稱。地方長官在京師設邸，邸中傳抄詔令、奏章等，以報於諸藩，故稱。唐已有，宋始稱「邸報」。蘇軾小飲公瑾舟中：「坐觀邸報談迂叟，閒説滁山憶醉翁。」
蓬蓽：即「蓬門蓽户」之省語，狀貧苦人家所居之陋屋。葛洪抱朴子自序：「藜藿有八珍之甘，而蓬蓽有藻棁之樂也。」
論事不妨晁氏安：史記卷一一鼂錯列傳：「錯父謂錯曰：『上初即位，公爲政用事，侵削諸侯，别疏人骨肉，人口議多怨公者，何也？』……錯父曰：『劉氏安矣，而鼂氏危矣，吾去公歸矣！』遂飲藥死，曰：『吾不忍見禍及吾身。』死十餘日，吴楚七國果反，以誅錯爲名。及竇嬰、袁盎進説，上令鼂錯衣朝衣斬東市。」
臺省諸公登袞袞：杜甫醉時歌：「諸公袞袞登臺省，廣文先生官獨冷。」郭知達集注：「袞袞，言相繼而登，賢不肖無所辨也。」黄鶴補注：「趙曰：『袞袞』出王濟云：『張華説漢史，袞袞可聽。』言其議論不絶也。」
閉門熟睡黄紬穩：黄紬，指黄紬被。宋馬純陶朱新録：「文潞公爲越之諸暨宰，鼓樓新成，書一絶于上曰：『挂向樓頭一任撾，撾多撾少儘從他。黄紬被裏貪春睡，舒出頭來道放衙。』」蘇軾和孫同年卞山龍洞禱晴：「看君擁黄紬，高卧放早衙。」
解題：此詩爲子西名篇，狀訊囚場景入木三分，發人深省。錢鍾書宋詩選注亦選此詩，其解題曰：「這是寫大小官吏都是盜賊；小吏因貪污受處分，可是審問他的上官其實也是彼此彼此。」
參軍：見卷四黎城酒注。錢鍾書宋詩選注：「『參軍』在這裏指排場十足的官員，並不一定説知府的屬官。唐宋戲劇裏有個角色叫『參軍』，就是搬演官員的；唐庚寫的情景正是洪邁容齋隨筆卷十四所説『優伶之爲參軍，方其據几正坐，噫嗚訶箠，群優拱而聽命』。」◎廳事：官署視事問案之廳堂，古作「聽事」。三國志卷六四諸葛恪傳：「出行之後，所坐廳事屋棟中折。」
嚼齒牙：咬牙碎齒貌，狀憤慨之至。蘇軾京師哭任遵聖：「奮髯走猾吏，嚼齒對奸將。」傳王十朋集注：「次公：唐張巡守睢陽，裂眥血面，齧齒皆碎。」
有睫不自見：韓非子喻老：「臣患智之如目也，能見百步之外，而不能自見其睫。」杜牧登池州九峰樓寄張祜：「睫在眼前長不見，道非身外更何求。」王安石再用前韻寄蔡天啓：「遠求而近遺，如目不見睫。」
場屋：即科場。資治通鑑卷二四八武宗紀：「景莊老於場屋，每被黜，母輒撻景讓。」胡三省注：「唐人謂貢院爲場屋，至今猶然。」王禹偁謫居感事：「空拳入場屋，拭目看京師。」
無功食國禄：詩經魏風伐檀序：「伐檀，刺貪也。在位貪鄙，無功而受禄，君子不得進仕爾。」
明日吾歸休：錢鍾書宋詩選注：「在那種社會裏，一般有良心的官到『摜紗帽』就算反抗的極點了，像前面所選梅堯臣的田家語或者米芾寶晉英光集卷三的催租詩都是例子。參看唐人元結賊退示官吏：『誰能絶人命，以作時世賢？思欲委符節，引竿自刺船。』」
銅虎符：漢時發兵所用之銅製虎形兵符，後亦借指官印。史記卷一孝文本紀：「九月，初與郡國守相爲銅虎符、竹使符。」裴駰集解：「應劭曰：『銅虎符第一至第五，國家當發兵，遣使者至郡合符，符合乃聽受之。』」分符，則謂帝王封官授爵，分符節之半爲信物。孟浩然送韓使君除洪州都曹：「述職撫荆衡，分符襲寵榮。」
設弧：禮記内則：「子生，男子設弧於門左；女子設帨於門右。」鄭玄注：「弧者示有事於武也，帨，事人之佩巾也。」
鳴玉：喻出仕在朝。杜甫牽牛織女：「膳夫翊堂殿，鳴玉淒房櫳。」仇兆鰲詳注：「嵇康傳：鳴玉殿省。」
閬中勝事不妨奇，舊來僻左人誰知。祇緣乃祖腸斷句，名與江水東南馳。閬人德之不敢忘，遺祠今在南山上。壁間畫得太瘦生，想是當年苦吟樣。寄將模本博新詩，爲我落筆揮珠璣。君家自是箇中腳，會道春從沙際歸。
解題：杜蓬州，字洪道，爲蓬州守，餘不詳。◎蓬州：方輿勝覽卷六八蓬州：「古巴國之地。秦屬巴郡。漢即巴郡之宕渠縣地。東漢置巴西郡。晉因之。後李特據蜀，不置郡縣。宋屬歸化郡。齊因之。梁立伏虞郡。後周武帝立蓬州。隋廢，以其地入清化、宕渠、巴西三郡。唐初復置蓬州，改爲咸安郡，又改爲蓬山郡，復爲蓬州。皇朝分川、陝爲四路，蓬州隸利州東路。今領縣五，治蓬池。」
僻左：楚辭涉江：「苟余心其端直兮，雖僻遠之何傷。」王逸章句：「僻，左也。言我惟行正直之心，雖在遠僻之域，猶有善稱，無害疾也。故論語曰『子欲居九夷』也。」
乃祖：即杜甫，杜蓬州與杜甫同姓，故子西有此言，非言其係出老杜之後也。
南山：明一統志卷六八保寧府：「閬中南山即南部縣之主山，蜿蜒鬰蒼，環繞縣治，一名跨鼇山。宋端平以來，厄於兵，縣無定治，寶祐中始移縣治於此。」大清一統志卷二九八保寧府：「武侯祠在閬中縣南錦屏山，祀蜀漢諸葛亮。旁有杜甫祠。」
瘦生：王定保唐摭言卷一二輕佻：「李白戲贈杜甫曰：『長樂坡前逢杜甫，頭戴笠子日卓午。借問形容何瘦生？祇爲從前學詩苦。』」
箇中腳：宋郭印别宇文季蒙：「君家況是箇中腳，寒儒筦庫埋晨昏。」按：子西詩句式本蘇軾柳氏二外甥求筆迹二首其一：「君家自有元和脚，莫厭家雞更問人。」
春從沙際歸：杜甫閬水歌：「嘉陵江色何所似，石黛碧玉相因依。正憐日破浪花出，更復春從沙際歸。巴童蕩槳欹側過，水雞銜魚來去飛。閬中勝事可腸斷，閬州城南天下稀。」
初遊東都年二十，清歡趁得中秋及。高陽會中酒徒集，惠和坊裏繡鞍入。蟹螯嘗新左手執，雞頭未老搓玉粒。盃行到手不待揖，明月清風供一吸。纏頭不惜傾箱給，倚賴決科如俯拾。誰知得官反拘縶，此景此歡那復緝。今歲中秋雨如泣，窮山牢落秋光濕。孤燈熒熒照書笈，屈指流年如箭急。
解題：據子西送趙世澤供奉詩，知其姓趙名彦直，字世澤。宋彭百川太平治迹統類卷一九：「學士趙彦直爲翰林侍讀學士。」
高陽會中酒徒集：史記卷九七酈食其列傳：「初，沛公引兵過陳留，酈生踵軍門上謁曰……使者出謝曰：『沛公敬謝先生，方以天下爲事，未暇見儒人也。』酈生瞋目案劍叱使者曰：『走！復入言沛公，吾高陽酒徒也，非儒人也。』」後用以指嗜酒而放蕩不羈之人。晉書卷四三山簡傳：「簡優游卒歲，唯酒是耽。諸習氏，荆土豪族，有佳園池，簡每出嬉遊，多之池上，置酒輒醉，名之曰高陽池。時有童兒歌曰：『山公出何許，往至高陽池。日夕倒載歸，茗艼無所知。』」李白梁甫吟：「君不見高陽酒徒起草中，長揖山東隆準公。」
雞頭：亦作「雞頭肉」，芡實之别名。賈思勰齊民要術卷六養魚：「鷄頭，一名雁喙，即今芡子是也。由子形上花似雞冠，故名曰雞頭。」
纏頭：古時歌舞藝人演畢，客以羅錦爲贈，稱「纏頭」。杜甫即事：「笑時花近眼，舞罷錦纏頭。」太平御覽卷八一五引唐書曰：「舊俗，賞歌舞人，以錦綵置之頭上，謂之『纏頭』。」後又爲贈妓財物之通稱。
決科：謂以射策定科第，後爲應科舉試之統稱。揚雄法言學行：「或曰：『書與經同，而世不尚，治之可乎？』曰：『可。』或人啞爾笑曰：『須以發策決科。』」李軌注：「射以決科，經以策試，今徒治同經之書，而不見策用，故笑之。」
牢落：孤寂無聊貌。文選陸機文賦：「心牢落而無偶，意徘徊而不能揥。」李善注：「牢落，猶遼落也。」
解題：蘇君俞，俟考。按：此卷前半所收多爲子西閬州詩，疑蘇君俞爲閬州通判。
公才過人其倍十：三國志卷三五諸葛亮傳：「先主謂亮曰：『君才十倍曹丕，必能安國，終定大事。」
跂及：猶企及。應劭風俗通義卷三愆禮：「夫聖人之制禮也，事有其制，曲有其防，爲其可傳，爲其可繼。賢者俯就，不肖跂及。」
閫域：猶境界。劉禹錫澈上人文集紀：「可謂入作者閫域，豈獨雄於詩僧間邪？」◎優入：韓愈進學解：「是二儒者，吐辭爲經，舉足爲法，絶類離倫，優入聖域，其遇于世何如也？」
穿執：謂穿靴执笏。宋趙昇朝野類要卷一待漏：「宫内之前待漏院，所以俟候宫門開。及閤門呼報排班，則穿執而入也。又名待班閤子。」
朅來：猶言歸來。文選陸機弔魏武帝文：「詠歸塗以反旆，登崤澠而朅來。」吕延濟注：「朅來，言歸去來也。」張九齡歲初巡屬縣登高安南樓言懷：「朅來彭蠡澤，載經敷淺原。」◎絲粒：絲，量詞，言極微小也。粒，以穀米爲食。尚書虞書益稷：「烝民乃粒。」孔傳：「米食曰粒。」
長揖：拱手高舉，自上而下行禮。漢書卷五汲黯傳：「或説黯曰：『大將軍尊貴，誠重，君不可以不拜。』黯曰：『夫以大將軍有揖客，反不重耶？』」顔師古注：「言能降貴以禮士，最爲重也。」左思詠史：「功成不受爵，長揖歸田廬。」
朋從：即朋輩。張華上巳篇：「朋從自遠至，童冠八九人。」◎捷給：猶言應對敏捷。管子大匡：「隰朋聰明捷給，可令爲東國。」
報章：即酬唱之作。柳宗元爲韋京兆祭太常崔少卿文：「入同其室，出聯其鑣，投文報章，既歌且謡。」蘇軾張作詩送硯反劍乃和其詩卒以劍歸之：「報章苦恨無好語，試向君硯求餘波。」◎鮫人泣：見卷五椶花注。
解題：趙世澤，見本卷中秋遇雨感懷呈世澤彦直解題。前詩言「今歲中秋雨如泣，窮山牢落秋光濕」，此詩言「去年雨多憂水潦，今年雨少憂枯槁」，當作於次年。
中和：此謂中正平和。荀子王制：「故公平者，職之衡也；中和者，聽之繩也。」楊倞注：「中和，謂寬猛得中也。」
晨暾：猶朝陽。◎杲杲：明亮貌。詩經衛風伯兮：「其雨其雨，杲杲出日。」毛傳：「杲杲然日復出矣。」鄭箋：「人言其雨其雨，而杲杲然日復出，猶我言伯且來，伯且來，則復不來。」
賦輸百萬未破白：宋李劉四六標準卷三謝董侍郎居誼舉狀：「心感恩於破白，面抱愧而發紅。」明孫雲翼箋云：「按破白，宋人語，指舉員而言。鄭雪巖啓：『經年夜雨，誰憐泮茆之清；一日春風，忽破庾梅之白。』戴象麓啓：『榮甚初官之破白，怳如再第之取青。』」按：此句言雖已上繳百萬之賦，亦未能得改京官之推薦。
簿脚何緣得勾倒：朱熹五朝名臣言行録卷七之二參政范文正公：「公爲參政，與韓、富二樞並命，鋭意天下之事，患諸路監司不才，更用杜杞、張昷之輩。公取班簿，視不才監司，每見一人姓名，一筆勾之，以次更易。」按「勾之」，宋陳叔方潁川語小卷上引作「勾倒」。按：此句意謂何以在推薦名單中己名竟被勾去。
罷亞：本爲稻名。杜牧郡齋獨酌：「罷亞百頃稻，西風吹半黄。」此則指稻多貌。蘇軾登玲瓏山：「翠浪舞翻紅罷亞，白雲穿破碧玲瓏。」傳王十朋集注：「厚：杜牧詩：『罷亞百頃稻，西風吹半紅。』罷亞，稻多貌。」
雲子：白色小石，細長而圓，狀如飯粒。杜甫與鄠县源大少府宴渼陂：「飯抄雲子白，瓜嚼水精寒。」黄鶴補注：「洙曰：雲子，雨也。荀子雲賦曰：『託地而遊宇，友風而子雨。』時可曰：漢武内傳：『王母謂帝曰：「太上之藥，乃有玄光、梨角、風實、雲子。」』趙曰：雲子，指言菰米飯也，西陂中則有菰矣。宋玉云：主人女炊香菰之飯，惟菰米之香滑潔白，足以當雲子之譬也。師曰：漢武帝傳：王母謂帝曰『太上之藥』云云，内翰以雲子爲雨，誤矣。希曰：蜀中有雲子石，内翰以爲雨，非矣。」宋袁文甕牖閒評卷六：「杜陵詩云：『飯抄雲子白』，蓋謂飯可以比雲子之白也，至後世則便以飯爲雲子。故唐子西詩云：『雲子滿田行可擣』，又汪彦章詩云：『秋來雲子滑流匙』，更不究雲子爲何物。見杜工部有『飯抄』之句，竟指飯爲雲子也。然雲子乃神仙之食，出漢武外傳中。又詩云：『漁梁曬趐滿烏鬼』，則又以『烏鬼』爲鸕鷀，亦緣工部詩有『曬翅滿漁梁』之句也。且鸕鷀非是烏鬼，沈存中已竊笑之，所謂白差烏鬼作鸕鷀者，爲此耳。然則雲子亦是白差矣。」按：蓋宋時「雲子」之義尚無定論，而宋人多以此代指米飯。如陸游起晚戲作：「雲子甑香炊熟後，露芽甌淺點嘗初。」楊萬里晚春行田南原：「雲子從來疏廣文，衝雨學稼當辭勤？」
去天一尺古蓬州，年來除守得勝流。渠家本是城南杜，詩律賢我三千籌。禮記投壺：「某賢於某若干。」如此才高卻解事，入眼人才皆可意。他邑猶分刺史天，片言每爲將軍地。故應憐我退無田，力相推挽令向前。傍人聞説皆撫掌，竹竿那使鮎魚緣。
解題：杜使君，見本卷寄杜蓬州注。杜賞子西詩才，常稱於人前，頗有楊敬之「到處逢人説項斯」之意，故子西特作此詩答謝之。
去天一尺：杜甫贈韋七贊善：「爾家最近魁三象，時論同歸尺五天。」自注：俚語曰：「城南韋杜，去天尺五。」按：參本詩注。
除守：即任職。史記卷七張儀列傳：「除守徼亭鄣塞，見卒不過二十萬而已矣。」◎勝流：猶名流。魏書卷六八張纂傳：「纂頗涉經史，雅有氣尚，交結勝流。」
城南杜：杜甫曲江三首其三：「自斷此生休問天，杜曲幸有桑麻田。」黄鶴補注：「洙曰：杜曲在長安，俗云：『城南韋杜，去天尺五。言近京。』」
賢我：禮記投壺：「卒投，司射執筭曰：『左右卒投，請數。』二筭爲純，一純以取，一筭爲奇。遂以奇筭告，曰：『某賢於某若干純。』」鄭玄注：「告云『某賢於某』者，未斥主黨勝與，賓黨勝與，以勝爲賢，尚技藝也。」
可意：如意。漢書卷七陳湯傳：「武帝時，工楊光以所作數可意，自致將作大匠。」
刺史天：蘇軾送黄師是赴兩浙憲：「一見刺史天，稍忘獄吏尊。」傳王十朋集注：「縯曰：後漢：蘇章，字孺文，爲冀州刺史。故人爲清河太守，章行部按其奸贓。乃請太守，爲設酒肴，陳平生之好，甚歡，太守喜曰：『人皆有一天，我獨有二天。』」
將軍地：史記卷一七武安侯列傳：「武安謂灌夫曰：『程李俱東西宫衛尉，今衆辱程將軍，仲孺獨不爲李將軍地乎？』」裴駰集解：「如淳曰：『李將軍，李廣也。猶今人言爲除地。』」司馬貞索隱：「案：小顔云『言今既毁程，令李何地自安處也』。」
竹竿那使鮎魚緣：蘇軾梅聖俞詩中有毛長官者今於潜令國華也聖俞没十五年而君猶爲令捕蝗至其邑作詩戲之：「歸來羞澀對妻子，自比鮎魚緣竹竿。」傳王十朋集注：「縯曰：梅聖俞以詩知名，仕宦三十年，終不得一館職。及受一敕修書，語其妻刁氏曰：『吾之修書，可謂胡孫入布袋矣。』妻對曰：『君之仕宦，亦何異鮎魚緣竹竿乎？』聞者以爲名對。」
陸子作茶經，竟爲茶所困。其中無所主，復著毁茶論。簡賢傲長者，彼自愚不遜。茶好固自若，於我有何恨。便當脱野服，洗琖爲一獻。飲罷挈茶去，譬彼澆畦畹。君看禰正平，意氣真能健。達與不達人，何啻相千萬。
陸子作茶經，復著毁茶論：新唐書卷一九六陸羽傳：「陸羽，字鴻漸，一名疾，字季疵，復州竟陵人。不知所生，或言有僧得諸水濱，畜之。既長，以易自筮，得蹇之漸，曰：『鴻漸于陸，其羽可用爲儀。』乃以陸爲氏，名而字之。……羽嗜茶，著經三篇，言茶之原、之法、之具尤備，天下益知飲茶矣。時鬻茶者，至陶羽形置煬突間，祀爲茶神。有常伯熊者，因羽論復廣著茶之功。御史大夫李季卿宣慰江南，次臨淮，知伯熊善煮茶，召之，伯熊執器前，季卿爲再舉盃。至江南，又有薦羽者，召之，羽衣野服，挈具而入，季卿不爲禮，羽愧之，更著毁茶論。其後尚茶成風，時回紇入朝，始驅馬市茶。」
簡賢：輕慢賢能。漢書卷八五谷永傳：「治天下者尊賢考功則治，簡賢違功則亂。」顔師古注：「簡，略也，謂輕慢也。」◎傲長者：孔叢子卷六：「陳勝既立爲王，其妻之父兄往焉。勝以衆賓待之，長揖不拜，無加其禮。其妻之父怒曰：『怙亂僭號而傲長者，不能久矣！』不辭而去，陳王跪謝，遂不爲顧，王心慚焉。」
洗琖：指飲酒，此則謂飲茶。杜甫謝嚴中丞送青城山道士乳酒一瓶：「鳴鞭走送憐漁父，洗盞開嘗對馬軍。」按：「琖」，同「盞」。◎一獻：古代祭祀和宴飲時進酒一次爲一獻。左傳昭公元年：「趙孟欲一獻，子其從之。」楊伯峻注：「據禮記樂記鄭玄注，一獻，士飲酒之禮。」
禰正平：禰衡，字正平，平原般人，少有才辯，而氣尚剛傲，好矯時慢物。孔融既愛衡才，數稱述於曹操。操欲見之，而衡素相輕疾，自稱狂病，不肯往，數有恣言。操懷忿，而以其才名不欲殺之。聞衡善擊鼓，乃召爲鼓史。因大會賓客，閲試音節，衡裸衣辱之。融復見操，説衡狂疾，今求得自謝。操喜，敕門者有客便通，待之極晏。衡乃着布單衣、疏巾，手持三尺棁杖，坐大營門，以杖棰地大駡。後操送與劉表，衡每侮慢表，表恥，不能容，以江夏太守黄祖性急，故送衡與之。祖大會賓客，而衡言不遜順，祖慚，乃訶之，衡方大駡，祖恚，遂令殺之。傳見後漢書卷八下。
代内：按：此爲子西擬其妻口吻而作，文集中未嘗提及其妻姓氏。據南行祭江濱文：「子西假道荆楚，以遊大梁。鄉里親戚，笑其狂妄。兄弟妻孥，泣涕撮挽。而擊鼓發棹，奮然不顧，其志蓋將有所爲也。他日登金門、上玉堂、垂璫珥笔、昂軒峨冠，亦在於此；榮耀父母、庇陰兄弟、兼濟朋友、養活妻子，亦在於此。」其文作於初遊京師之前，則知是時子西已成家。
青雲：喻高官顯爵。史記卷七九范睢列傳：「須賈頓首言死罪，曰：『賈不意君能自致於青雲之上。』」
料理：此爲提攜之意。世説新語德行：「母語康伯曰：『汝若爲選官，當好料理此人。』」周煇清波别志卷上：「願明天子去常格料理之。」
鹿門：鹿門山之省稱，位於今湖北襄陽東南。後漢書卷八三逸民列傳：「龐公後遂攜其妻子登鹿門山，因採藥不反。」李賢注：「襄陽記曰：鹿門山，舊名蘇嶺山，建武中，襄陽侯習郁立神祠於山，刻二石鹿，夾神道口，俗因謂之鹿門廟，遂以廟名山也。」後因用指隱士所居之地。
清芬：喻高潔之德行。陸機文賦：「詠世德之駿烈，誦先人之清芬。」唐黄滔書懷寄友人：「寂寞一生中，千載空清芬。」
世豈無高人，刻意在枯槁。竟爲恩愛累，有志莫能保。君能唤我歸，衰鬢及未葆。向非有此翁，那得有此媪。舊本使德耀事，非是。著書吾豈能，庶幾獲幽討。何必登鹿門，是山皆可老。
枯槁：謂窮困潦倒。莊子天下：「雖然，墨子真天下之好也，將求之不得也，雖枯槁不舍也。」陶淵明飲酒其十一：「雖留身後名，一生亦枯槁。」
德耀：即孟光。劉向列女傳卷八梁鴻妻：「梁鴻妻者，右扶風梁伯淳之妻，同郡孟氏之女，其姿貌甚醜，而德行甚修。……字之曰德曜按曜，亦作耀，名孟光。自名曰運期，字俟光，共遯逃霸陵山中。」
吾豈能：史記卷六九蘇秦列傳：「蘇秦喟然歎曰：『此一人之身，富貴則親戚畏懼之，貧賤則輕易之，況衆人乎！且使我有雒陽負郭田二頃，吾豈能佩六國相印乎！』於是散千金以賜宗族朋友。」
幽討：猶訪道求仙。杜甫贈李白：「李侯金閨彦，脱身事幽討。」仇兆鰲詳注：「盧注：天寶三載，詔李白供奉翰林。旋被高力士譖，帝賜金放還。白託鸚鵡以賦曰：『落羽辭金殿』，是『脱身』也。是年白從高天師授籙，是『事幽討』也。幽討謂尋討幽地。」
喧喧：聲音喧閙貌。何遜學古贈丘永嘉征還：「結客蔥河返，喧喧動四隣。」◎鐃鼓：鼓之一種。唐時大駕出行，鹵簿鼓吹，有前後兩部，皆有鐃鼓十二。又凱旋入京都，行獻俘儀，奏凱樂，所有鐃吹二部樂中，亦有鐃鼓。張九齡唐六典卷一六：「凡軍鼓之制有三：一曰銅鼓，二曰戰鼓，三曰鐃鼓。」李林甫注：「周官云：『鼓人掌教六鼓四金之音聲，以節聲樂，以和軍旅，以正田役。以鼖鼓鼓軍事。』然鼓名實繁，享祀所用，並具太樂、鼓吹署令。銅鼓蓋南中所置。軍旅之間，即有戰鼓，復有鐃鼓焉。」
譙門：上有瞭望樓之城門。漢書卷三一陳勝傳：「攻陳，陳守令皆不在，獨守丞與戰譙門中。」顔師古注：「譙門，謂門上爲高樓以望者耳。」
西門君：魏文侯時西門豹爲鄴令，鄴三老、廷掾常歲賦歛百姓，收取其錢得數百萬，用其二三十萬爲河伯娶婦，與祝巫共分其餘錢持歸。當其時，巫行視人家女好者，云：「是當爲河伯婦。」即聘娶，投諸河中。後復爲河伯娶婦，豹辭以婦醜，易以老巫代之，佯稱欲報於河伯，如此者三，盡投巫三弟子、三老。鄴吏民大驚恐，自是不敢復言爲河伯娶婦事。傳見史記卷一二六。
人生纔食頃，何處分好弱。刑獄即道場，筦庫有真樂。故紙終日翻，毛錐幾年閣。百函無力致，諸公誰説着。今承學校乏，頗訝名字錯。宿桑豈無戀，得冶不敢躍。骨肉遠難俱，囊裝貧易縛。師儒要好手，老大良非脚。戛盡識羮空，抽窮知繭薄。後生端所畏，人材若爲作。豈唯嘲孝先，便恐困有若。行路固知難，得地幸不惡。柳拖千丈絲，山集五色雀。絳紗諒無有，苜蓿聊可嚼。況聞豆積嶺，中有不死藥。
解題：方輿勝覽卷六九鳳州：「春秋爲氐、羌之所居，戰國及秦時爲隴西郡地。漢高帝分置廣漢郡，武帝置武都郡，領縣九，其屬有固道、河池二縣，今州即二縣之地。東漢因之。魏明帝時其地没於蜀。初，楊氐部落居仇池，至難當，傾國南寇，宋文帝遣裴方明討之，難當奔魏。後魏拓定仇池，於此置固道郡。南齊以固道郡置南岐州。西魏改歸真郡，又改南岐州曰鳳州。隋置河池郡。唐復爲鳳州，改河池郡，復爲鳳州。前蜀王建置武興軍。皇朝降爲團練州，分川、峽爲四路，隸秦鳳路。」◎教授：學官名，即諸州學教授，均以所在州名繫銜，簡稱爲某州教授。宋謝深甫慶元條法事類卷四：「教授承務郎以上，在本州簽判之上。」按：子西於大觀元年至大觀三年任鳳州教授，詩當作於此時。
食頃：即一餐飯功夫，言時間極短。史記卷七五孟嘗君列傳：「孟嘗君至關，……出如食頃，秦追果至關。」
筦庫：亦作「管庫」，即管理倉庫。禮記檀弓下：「文子所舉於晉國管庫之士，七十有餘家。」鄭玄注：「管庫之士，府史以下官長所置也，舉之於君，以爲大夫士也。管，鍵也。庫，物所藏。」
故紙終日翻：黄庭堅春遊：「歸來翻故紙，書尾見麟獲。」任淵注：「傳燈録古靈禪師傳：其師在窗下看經，蜂子投窗紙，求出。師曰：『世界如許廣闊，不肯出，鑽他故紙，驢年出。』此用其字。」此則指積年之文牘簿册。
毛錐：亦作「毛錐子」。毛筆之别稱，因其形如錐，束毛而成，故名。舊五代史卷一七史弘肇傳：「弘肇又厲聲言曰：『安朝廷，定禍亂，直須長槍大劍，至如毛錐子，焉足用哉！』三司使王章曰：『雖有長槍大劍，若無毛錐子，贍軍財富，自何而集？』」
承乏：承繼空缺之職位，後多用作任官謙詞。左傳成公二年：「敢告不敏，攝官承乏。」杜預注：「言欲以己不敏，攝承空乏。」
宿桑：後漢書卷三下襄楷傳：「浮屠不三宿桑下，不欲久生恩愛，精之至也。」李賢注：「言浮屠之人寄桑下者，不經三宿便即離去，示無愛戀之心也。」
大明太祖高皇帝濠梁人也。姓朱氏 ，世爲農業。名元璋，二字據國朝典故本補。字國瑞。母太后陳氏，夜夢一黄冠自西北來，至舍南麥場中，麥穅内取白藥一丸，置太后掌中。太后視漸長，黄冠曰：「好物，食之。」太后應而吞之，覺謂仁祖曰：「口尚有香。」明旦，帝生。生三日，腹脹幾殆，仁祖夢抱之寺舍，欲捨之。抵寺，寺僧皆出，復抱歸家。見東房簷下有一僧坐板凳面壁，聞仁祖至，回身顧曰：「將來受記！」於是夢中受記，天明病愈。自後多生疾症，仁祖益欲捨之。上自始生，常有神光滿室，每一歲間，家内必數次夜驚以玄覽堂本、典故本皆作「似」。有火，急起視之，惟堂前供神之燈，他無火。及欲玄覽堂本、典故本無「欲」字。出家，玄覽堂本、典故本無「家」字。幼，太后必欲捨之，六字據玄覽堂本、典故本補。仁祖未許。至十七歲，仁祖與太后俱以疾崩，上長兄□□王亦逝，惟仲兄□□王存。上自以家「家」字據玄覽堂本、典故本補。計日窘，思昔父母因疾曾許爲僧，於是與仲兄謀，允託身皇覺寺。入寺方五十日，寺主以歲饑，罷僧飯食。時師且有室家所用弗濟，乃西遊廬六光固汝潁諸州。如此三載，復入皇覺寺，始知立志勤學。
太祖實録卷一：大明太祖聖神文武欽明啓運俊德成功統天大孝高皇帝姓朱氏，諱元璋，字國瑞，濠之鍾離東鄉人也。其先帝顓頊之後，周武王封其苗裔於邾，春秋時，子孫去邑爲朱氏，世居沛國相縣。其後有徙居句容者，世爲大族，人號其里爲朱家巷。高祖德祖，曾祖懿祖，祖熙祖，累世積善，隱約田里。宋季時，熙祖始徙家渡淮，居泗州。父仁祖，諱世珍，元世又徙居鍾離之東鄉，勤儉忠厚，人稱長者。母太后陳氏生四子，上其季也。方在娠時，太后嘗夢一黄冠自西北來，至舍南麥場，取白藥一丸，置太后掌中，有光，起視之，漸長。黄冠曰：「此美物可食。」太后吞之，覺以告仁祖，口尚有香氣。明日上生，紅光滿室。時元天曆元年戊辰九月十八日丁丑也。自後夜數有光，鄰里遥見，驚以爲火，皆奔救，至則無有，人咸異之。嘗遘疾，仁祖夢抱之佛寺，寺無僧，復抱歸。見室東檐下一僧面壁坐，顧仁祖曰：「來！」乃以手撫摩上頂，旦日疾遂愈。後復疾，仁祖念前夢之異，欲俾從釋氏，不果。既而徙居鍾離之西鄉，後遷太平鄉之孤莊村。太后嘗謂仁祖曰：「人言吾家當生好人，今吾諸子皆落落不治産業」，指上曰：「豈在此乎？」及上稍長，姿貌雄傑，志意廓然，獨居沈念，人莫能測。既就學，聰明過人。事親至孝，侍奉左右不違意。一日黎明，仁祖坐於東室檐下，上侍側，有道士長髯朱衣，持簡排垣栅直入，遽揖仁祖曰：「好箇公公，八十三當大貴。」仁祖初見道士突入，頗不悦，聞其言異，乃留之茶，道士不顧而去。既出門不見，時莫知所謂。及上即位，追上尊號，推其年數，適符其言。歲甲申，上年十七，值四方旱蝗，民饑，疾癘大起。四月六日乙丑，仁祖崩。九日戊辰，皇長兄薨。二十二日辛巳，太后崩。上連遭三喪，又值歲歉，與仲兄極力營葬事。既葬，念仁祖太后嘗許從釋氏，乃謀於仲兄，以九月入皇覺寺。僅五十日，寺僧以食不給，散遣其徒遊四方。上遂西遊，至合淝界，遇兩紫衣人欣然來就，約與俱西。數日，上忽病寒熱，兩人解衣覆上身，夾侍而卧，調護甚至。病少差，復强起行。行數日，至一浮圖下，兩人者辭去，謂上曰：「姑留此，待我三日。」後三日疾愈，兩人亦不至，上心異之。又行至六安，逢一老儒負書篋，力甚困，上憫其老，謂曰：「我代翁負。」老儒亦不讓。偕行至硃砂鎮，共息槐樹下。老儒謂上曰：「我觀貴相非凡，我善星曆，試言汝生年月日爲推之。」上具以告，老儒默然良久曰：「吾推命多矣，無如貴命，願慎之。今此行利往西北，不宜東南。」因歷告以未然事甚悉，上辭謝之，老儒别去，問其邑里姓字皆不答。上遂歷遊光固汝潁諸州，凡三年。時泗州盜起，列郡騷動，復還皇覺寺。上所居室夜復數有光，僧皆驚異。
案此書叙太祖籍貫家世，數句即了，實録累百餘言始休，檢郎瑛七修類稿卷七國事類，朱氏世德碑記：瑛以所獲舊本與剪勝舊聞所載者校，間有異文，下列皆其原注。
本家舊聞本作「宗」朱氏，出自金陵之句容，地名朱家舊聞本無「家」字巷，在通德鄉。上世以來，服勤農業。五世仲八公娶陳氏，生男三人：長六二公，次十一公，其季百六公，是爲高祖考，娶舊聞本作「要」，訛胡氏，生二子：長四五公，次即曾祖考四九公，配侯氏，生子曰初一公、初二公、初五公、初十公，凡四人。初一公娶王氏，是爲祖父母，有二子：長五一公，次先考五四公，諱世珍，元籍陶金户，非土産，市於他方以供歲賦。舊聞本無此句，恐非。先祖初一公困於役，遂棄田廬，攜二子遷泗州盱眙縣。先伯考十有二歲，先考才八歲。先祖營家泗州，置田産。及卒，家道日替。由是五一公遷濠州鍾離縣，其後先考君舊聞本無此三字因至鍾離同居。先伯父洎先考君性皆淳良，務本積德，與人無疾言忤色，鄉里稱爲世長。……先考君娶徐氏，泗州人，長重四公，生盱眙，次重六公、重七公，皆生於五河，某其季也。
天潢玉牒及危素所撰皇陵碑見七修類稿卷七「皇陵碑」條，類稿不著撰碑名氏，據太祖實録洪武二年二月乙亥，知爲素作。皆謂太祖入寺兩月，尚未諳釋典；此謂西遊返後，始立志勤學。寺中所讀書，自爲佛經，蓋欲彌前憾也。惟此舉與後來太祖拔僧入儒之意左，故實録去之。
太祖自撰皇陵碑，記其行乞事甚詳，此書及實録僅言其西遊者，蓋有隱也。録碑文以供參證：空門禮佛，出入僧房。居未兩月，寺主封倉。衆各爲計，雲水飄颺。我何作爲，百無所長。依親自辱，仰天茫茫。既非可倚，侣影相將。突朝烟而急進，暮投古寺以趨蹌。仰穹崖崔嵬而倚壁，聽猿啼夜月而凄涼。魂悠悠而覓父母無有，志落魄而徜徉。西風鶴唳，俄淅瀝以飛霜。身如蓬逐風而不止，心滾滾乎若沸湯。
時白蓮教燒香惑衆，河南江淮間愚民多信之，太祖乞食於光固汝潁諸州凡三年，習聞其故，熟交其人，此與其後來參加紅巾起義，殊有關也。
方四年，天下兵亂。一日亂兵以上四字據玄覽堂本、典故本補。過寺，寺焚僧散。將晚，原作「曉」，據玄覽堂本及典故本改。上歸，祝伽藍，以珓卜凶吉，曰：「若容吾出境避難，則以陽報，守舊則以一陰一陽報。」祝訖，以珓投之於地，則珓雙陰，玄覽堂本、典故本陰下有「之」字。如此者三。復祝謂神曰：「求出不許，入不許，神可玄覽堂本作「何」。報我，無乃欲我從雄而後昌乎？則珓如前。」祝既，投珓如前。神既許之，於心大驚，復祝曰：「甚恐從雄，願神復與吉兆，而往他方避難。」祝畢，以珓投入玄覽堂本、典故本作「於」。地，一陰覆，一卓立。時見神意必從雄而後已，因是固守所居。未旬日，友人以書自亂雄中來，略言從雄大意，覽畢即焚之。又旬日，有人來告，傍有知書來者，意在覺其事。上心知之，後三日，斯人果至，與語，觀其辭色，未見相傷，「傷」字據玄覽堂本、典故本補。禮待而歸。復幾旬日，又有來告：「先欲覺事者，今云原作「去」，據玄覽堂本、典故本改。不忍，欲令他方人來加害，乞幽察以從告。」玄覽堂本、典故本作「吉」。上深思之，以四境逼迫，訛言蠭起，乃決意從諸雄。時元至正十二年壬辰，閏三月一日，晨旦抵濠城，守者不察，以上二字國初群雄事略卷二引文無。縛而欲斬之。有人覺報於首雄，良久得免。收入部事略作「步」伍，幾月，拔長九夫。原作「投長久大王」，據玄覽堂本、典故本改，下同。首雄滁陽王郭子興是也。既長九夫，常召與語，玄覽堂本、典故本作「論」，事略作「言論」。久之，言意相孚。王知上非可久屈，收爲家人，親待同子弟，以孝慈皇后馬氏妻之。
實録：辛卯至正十一年夏五月，汝潁兵起。壬辰至正十二年春二月乙亥朔，定遠人郭子興孫德崖及俞某、魯某、潘某等起兵，自稱元帥，攻拔濠州，據其城守之。辛丑，亂兵焚皇覺寺，寺僧皆逃散，上亦出避兵。日暮，上歸，念無所逃難，甚憂之，乃禱於神曰：「今兵難如此，吾欲出避兵，志無所定，願於神卜之，出與處孰吉？明以告我！」祝已，投卜凡三，俱不吉。上曰：「出與處既不吉，無乃欲吾從雄而後昌乎？」一投卜而吉。上自念曰：「今豪傑紛亂，孰堪與禦亂者？況從雄非易事。」乃復祝曰：「兵凶事，從雄吾甚恐，盍許以避兵。」復投卜，珓躍而立。上知神意必欲從雄也，固守以待。未旬日，有故人自亂雄中以書來招曰：「今四方兵亂，人無寧居，非田野間所能自保之時也，盍從我以自全。」上覽畢即焚之。數日，復有來告曰：「前日人以書招公，傍有知者，欲覺其事，當奈何？」上慨然太息曰：「吾惟聽命於天耳。」後三日，其人果至，與語，辭色無相害意，乃謝遣之。復旬日，又有來告曰：「先欲覺者不欲自爲，今屬他人發之，公宜審禍福，決去就。」是時元將徹里不花率兵欲來復濠城，憚不敢進，惟日掠良民爲盜以徼賞，民皆洶洶相扇動，不自安。上以四境逼迫，訛言日甚，不獲已，乃以閏三月甲戌朔旦，抵濠城。入門，門者疑以爲諜，執之，欲加害。人以告子興，子興遣人追至，見上狀貌奇偉異常人，因問所以來，具告之故。子興喜，遂留置左右。尋命長九夫，常召與謀事，久之，甚相親愛。凡有攻討，即命以往，往輒勝，子興由是兵益盛。初宿州閔子鄉人馬公素剛直，重然諾，愛人喜施，避仇定遠，與子興爲刎頸交。馬公有季女，甚愛之，嘗言術者謂此女當大貴，及遇亂，謀還宿州起兵應子興，以女託子興曰：「幸公善撫視。」子興許諾，與其妻張氏撫之如己子。已而馬公死，子興感念不已。上時未有室，子興欲以女妻上，與張氏謀曰：「昔馬公與吾相善，以女託我，今不可負，當爲擇良配，然視衆人中，未有當吾意者。」因言上度量豁達，有智略，可妻之。張氏曰：「吾意亦如此，今天下亂，君舉大事，正當收集豪傑，與成功業，一旦彼或爲他人所親，誰與共成事者。」子興意遂決，乃以女妻上，即孝慈高皇后。
案實録與此書同記一事，實録端委詳明，而此書則直質古拙。此書猶奉元朝正朔，實録則盡易以干支。果此書可代表三修實録以前本，亦可見其時因倉卒成書，致用詞失檢也。
此書叙太祖從軍事，語意簡賅，文云：「上深思之，以四境逼迫，訛言蠭起，乃決意從諸雄。」至實録所改者，則較爲詳盡：「是時元將徹里不花率兵欲來復濠城，憚不敢進，惟日掠良民爲盜以徼賞，民皆洶洶相扇動，不自安。上以四境逼迫，訛言日甚，不獲已，乃以閏三月甲戌朔旦，抵濠城。」考天潢玉牒記此事：「時元將至，略民爲俘，鄰境騷動，太祖爲訛言所逼，懼禍將及，出爲元兵，恐紅軍至，欲入紅軍，畏元兵至，兩難莫敢前……後至閏三月，挺身抵濠城。」其文之詳略介於此書及實録間，此亦可爲是書出於初修本實録之旁證乎！
又郭子興奉白蓮教起義，而子興則爲太祖之故主，明世史書以爲太祖迴護，多隱約其詞。考張羽滁陽王廟碑記：「元末民間有造言者，王誤中其説，信之甚篤，忽不事業，而妄散家財，陰結賓客。至正壬辰，汝潁兵起，王識天下當變，乃召所結賓客子弟拔濠梁據之。時皇上潛居民間，爲訛言所逼，懼禍將及，遂挺身入濠梁。」案此文爲洪武十六年奉敕撰，可見其時太祖猶不爲子興諱，而太祖與紅巾之關係並可於此看出也。
然滁陽王之爲人，志雄氣暴，列王上者，原作「列諸雄之上」據各本改。其雄有四：俞魯原誤「曾」，據各本改。孫潘，意雖同亂，及其處也異志。俞魯孫潘出於農，其性粗直，謀智和同，獨王與異。在亂初防閑守禦，兵之進止，滁陽王本合與焉。而王少出外，多居内，凡諸事務，四雄者每待王，久亦不能同謀，是後四人者專主，王若在列與焉，不在則不與。三五日相會一次，其會也，四雄瞠目視王，王自知禮虧，深思不安，略有赧色。王居邑中，三字據玄覽堂本及典故本補。比四雄之志頗爲聰敏，議事間，四雄言有不當，王出言似相犯者，四雄含忍，姑容之。王久乃知覺，謂上曰：「諸人若是奈何？」上曰：「不過會簡而至是耳。」王曰：「然。」明日出與會，止勤三日，後仍會簡，人事愈疏，彼此防疑，勢將極矣。遇徐州亂雄敗，其殘雄趨濠梁，合勢共守。其殘雄勢本受制，不料俞孫潘郭反屈節以事之。未旬月，來人各受制，前日防疑之事，頓然釋去。後因彭趙僭稱王號，勢在魯淮，趙稱名而已。滁陽王奉魯淮而輕趙，未久，俞魯孫潘暗恃趙威，於市衢擒王。時上出淮北，聞王被擒，急趨審由，將抵其舍，友人扼道而止曰：「爾主被擒，亦欲擒爾，其勿歸。」上曰：「再生之恩，有難不入，何丈夫之爲也！」即入，見其家止存婦女而已，諸子弟皆匿，上謂諸婦人曰：「舍人安在？」諸婦人亦有疑心，佯言不知。上曰：「我家人也，釋疑從我謀，請原作「詢」，據玄覽堂本及典故本改。知舍人所在。」諸婦人乃實告。上曰：「主君平日厚彭薄趙，原誤「孫」，據各本改。禍必趙三字據各本補。機，欲脱此難，彭必可求。明旦，以次夫人攜二子往告彭君，彭聞忿怒陡駭曰：「孰敢若是？」遂呼左右點兵搜彊，於是上亦反舍，去長服，披堅執鋭，與諸人同玄覽堂本、典故本作「行」。圍孫宅，緣舍上，掀椽揭瓦，諸軍殺彼祖父母，於晦窟中得見滁陽王，鉗足繫項，肌膚被箠打而浮虚，令人負歸，脱去鉗鎖。
實録：時孫德崖等四人起自農畝，性粗戇，智識皆出子興下，子興易視之。 每議事，獨與四人異，四人多不悦，協謀傾子興。子興時多家居，少公會。每視事，四人常先至待子興，及子興至，謀不合，輒起去，四人乃專決之。自是會集日簡，或數日始一會，會則四人瞠目視子興，子興不自安，謂上曰：「諸人若此，奈何？」上曰：「此無他，乃簡會至是耳。」子興曰：「然。」明日即出同視事。未數日，復家居不出，自是意愈不協，互相猜防。是歲九月，元兵復徐州，徐帥彭早住趙均用率餘衆奔濠，德崖等納之。二人本以窮蹙來奔，德崖等四人與子興反屈己下之，事皆禀命，遂爲所制。早住頗有智數，擥權專決，均用但唯唯而已。子興禮早住而易均用，均用亦銜之。德崖等四人遂與均用謀，伺子興出，執之通衢，械於孫氏，將殺之。上時在淮北，聞難亟歸，道遇故人止之曰：「郭公已被執，並欲執公，且勿往。」上曰：「郭公於我恩厚，有難不就非義也，何丈夫之爲！」乃馳至郭氏，惟見婦女，問其諸子安在？婦疑不以告。上曰：「我豈外人，而乃疑我，今來謀脱公難也。」諸婦乃告以實。上曰：「我公素厚彭而薄趙，禍必趙發，此非彭不可解。」乃與子興二子往訴於早住，早住怒曰：「我在此，誰敢爾。」即命左右呼兵以出，上亦被甲持短兵與俱至孫氏，圍其家。發屋而入，見子興鉗繫幽窖中，肌肉皆傷，乃破其械，使人負以歸，子興遂得免。
案此書謂太祖及彭兵發屋出子興，並殺趙之祖父母以洩憤，是其報復亦甚狠，實録去之。
此書載太祖投子興，子興「收爲家人，親待同子弟」，太祖亦自謂「我家人也」，友人扼道止之曰：「爾主被擒」，太祖述子興與彭趙之關係曰：「主君平日厚彭薄趙」，是太祖在子興帳下殆如家丁養子。天潢玉牒謂爲「親兵」，尚與原義相近。實録則改爲「親信」，並易「我家人」句作「我豈外人」，凡「爾主」「主君」等詞盡改爲「郭公」，失其實矣。
又此書不載彭趙之名，實録晚出，務求詳盡，始鑿實指爲彭早住趙均用。案之元史順帝紀，彭實彭大，早住父也，説詳錢謙益太祖實録辨證。
實録：是冬，元將賈魯與月哥察兒圍濠城，城中極力拒守。
明年癸巳至正十三年春，賈魯死。夏五月，元兵解去。時濠城乏糧，上謁友人，得鹽數引，乃汎舟以鹽易於懷遠，得事略作將。糧數十石，以給王家。
實録：癸巳春，元將賈魯死，夏五月壬午，元兵解圍去，城中乏糧，人艱食，上以鹽易米於懷遠，歸贍子興家。
實録：六月丙申朔，濠城自元兵退，軍士多死傷，上乃歸鄉里募兵。得七百餘人以還，子興喜，以上爲鎮撫。
時彭趙二雄以力御衆，部下皆玄覽堂本及事略本作多。凌辱人，上以其非道，恐七百人有所累棄而不統，讓他人統之，惟拔大將軍徐達等二十人有奇，事略實緑並作「二十四人」。帥原作「行」，據玄覽堂本及典故本改。而南略定遠。上中途染病而歸，甚危殆，半月乃醒。瘥方三日，滁陽王扶筇過門，嘖嘖有聲。上卧聞之，問傍人曰：「王適扶筇而過，聲意恨惋，胡爲若是？」傍人答曰：「遠方有兵，聲以上二字據各本補。言欲降，猶豫未決。王知友人在其中，欲令人往視，玄覽堂本、典故本作「説」。奈何家無可行者，故惋恨耳。」時上雖卧病方瘥，未滿旬日，乃曰：「王乃越門而驚，玄覽堂本、典故本作「警」，下同。必將以我爲棄人乎？設不以我爲棄人，方瘥，何若是之驚耶？予嘗聞之，生我者父母，活我者亦父母，儻不善圖，爲他雄所有，功將何建，生亦何安？」於是扶病詣王寢室，王曰：「汝來何爲？」答曰：「聞他原誤「地」，據玄覽堂本改。方有欲歸者，未定行原作「何」，據玄覽堂本、典故本改。人，我欲扶病親往。」典故本及事略作「往視」。王「王」字據各本補。曰：「汝病方瘥，未可行。」上知王意，決行不辭，王許之。明日，南行入定遠，及至復病；三日而起。未瘥，玄覽堂本作「不養」。速行，又六十里抵大橋，前病復作，亦三日而瘥。即日又南行，又五十里，望見他壘，玄覽堂本、典故本作「即日又南行十五里外見他壘」。勒兵布陣。上所將者二騎九步，步者見彼勒兵，甚恐，欲捨上逃歸。上謂九步曰：「彼衆我寡，況彼馬我步，玄覽堂本、典故本作「況彼馬步相參」。我等至此，縱欲逃之，將焉歸？必隨我入彼營壘，以玄覽堂本、典故本作「再」。驗吉凶。」言既，彼陣中遣二將來逆，舉手大呼：「來者爲何？」上遣人答曰：「我來爲公帥原作「師」，據玄覽堂本及典故本改，下同。首言。」彼歸壘而告，帥首云：「請來者下馬。」六字據玄覽堂本、典故本補。上乃下馬，然以久病，步趨艱辛，原誤「卒」，據玄覽堂本及典故本改。前逢一渠，九步玄覽堂本、典故本作「夫」。中一人欲代上越渠，平涼侯費聚是也。上謂聚曰：「諸人至此，生死不得自由，豈有代者耶？」乃同往，不踰時而至。帥首逆之曰：「何爲而來？」答曰：「彼此無食，但吾主兵者郭氏與爾故友，知汝壘在是，亦知他敵欲來相攻，恐汝無救，玄覽堂本、典故本作「知」。特遣吾報，肯相從從之，否則移兵避之。」帥首既聽，應聲願降，請留信物，特賜香囊一枚，以此爲記。良久，帥首以牛脯來進，食畢，帥首告之曰：「請原作「諸」，據玄覽堂本、典故本改。帥相從者歸，且待諸軍收拾路費，而詣軍門。」上許之。即帥九步歸，中留費聚於彼，以候人情。後三日，費聚清晨而至，告曰：「事不諧矣，彼欲他往。」上借「借」字據玄覽堂本、典故本補。兵三百，詣帥所在，謂彼曰：「彼爲他雄所凌，其冤未申，讎亦未解，一旦從我北，何不能雪前日之耻。特助三百人，與讎試較勝負，不亦可乎？」其帥首大悦，然而心已自疑，進趨之間，刀玄覽堂本、典故本作「刃」。器不離左右，已防閑矣。上知其情狀，未易爲也，非智不得。猶豫間，里人過其前，乃平昔里中之力勇者，上諭之曰：「吾欲役爾，能乎？」曰：「能。」乃授以方略，佯以帥首來會，彼未來時，密敕三百人，若帥原作「師」，據各本改。至，叢而視之，往則開而縱之，凡此者三，後於叢人中縛之，令壯士五十人密簇而行，攜離營所，去將八里，遣人報彼壘中：「爾首帥往觀營地矣，眷屬當移營就之。」即時焚營廢壘，竭原誤「揭」，據玄覽堂本、典故本改。營而行，事略此下有「於是以計縛其首帥」八字。收壯士三千人。七日後，帥此三千，東破元將老張知院營，黎明襲入之，老張棄軍而遁，漢軍盡爲我有，精壯二萬，練「練」字據各本補。未及旬，帥而南入滁陽。
實録：是時彭趙二人馭下無道，所部多暴横，上觀其所爲，恐禍及己，乃以七百人屬他將，而獨與徐達等二十四人南去略定遠。中途遇疾復還，半月疾始間。聞户外有杖策嘆嘖而過者，上問故，左右告曰：「定遠張家堡有民兵號驢牌寨者，孤軍乏食，且無所屬，欲來降，猶豫未決。主帥將遣人招之，念無可行者，故惋恨耳。」上矍然曰：「此機不可失也！」即强起詣子興請行，子興喜曰：「吾固知非爾不能辦此，然爾疾方愈，奈何？」上曰：「此豈高枕養病時耶？今失機不圖，將爲他人所得。」子興曰：「須人幾何？」上曰：「人多則彼疑，十人足矣。」乃選騎士費聚等二人，步卒九人從行，至定遠界，上病暑，再閲六日，至寶公河，隔水望其營，營中見上至，勒兵以待，步卒懼，欲走還，上謂曰：「彼衆我寡，走將安之？且彼縱騎以躡我後，必不能免。汝等且勿恐，但隨我入其營，觀其從違。」頃之，營中遣二將出逆，舉手大呼曰：「來者爲何？」上遣人答曰：「自濠來與主帥議事。」二將歸告其帥，復出曰：「請下馬。」上下馬。以久病，步行甚艱，前阻水，費聚見彼疑慮有他，欲代上渡水而往。上曰：「今與君至此，禍福共之，豈可代耶！」乃同往。既至，其帥出逆曰：「公遠來，郭公必有所命。」上曰：「郭公與足下有舊，聞足下軍艱食，他敵欲來攻，特遣吾相報，能相從即與俱往，否則移兵避之。」其帥許諾，請留物爲信，上解所佩香囊與之。彼以牛脯爲獻，謂上曰：「請帥從者先還，俟諸軍趣裝，即詣軍門 。」上將還，慮其不誠，留費聚伺之。後三日，聚還告曰：「事不諧矣，彼且欲他往。」上即率兵三百人復抵其營，謂之曰：「汝爲人所凌，怨尚未復，今從我而北，恐不能釋憾於彼，我助汝兵，可以報之。」帥且諾且疑，然設備甚至。上觀其情狀，非可以言諭，謀以計取之。適里人有勇力者在行，上謂曰：「吾欲用爾能乎？」曰：「惟命是聽。」乃密告以計，使往誘其帥來會，潛約我衆，俟其至，則聚而觀之，既聚復開，如是者三，即於衆中縛之。既而其帥至，衆如約，遂縛之。令壯士五十人擁之以行，其營中不知也。行十餘里，乃遣人諭其營中曰：「爾帥已往觀營地，可移軍來就。」於是營中兵皆出，即焚其營壘，悉驅其衆以還，得壯士三千人。後七日，率之而東，夜襲元知院老張於横澗山。黎明，入其營，老張棄軍遁去，降其民兵男女七萬，得精壯二萬，悉加訓練。上諭之曰：「爾衆初非不多，一旦爲吾所有何也？蓋將無紀律，士不素練故爾。今練習爾等者，欲令知紀律也，宜共戮力，以建功葉。」衆皆羅拜曰：「惟公所命。」於是率之南略滁陽。
此書載太祖曰：「王乃越門而驚，必將以我爲棄人乎？設不以我爲棄人，方瘥，何若是之驚耶？予嘗聞之，生我者父母，活我者亦父母，儻不善圖，爲他雄所有，功將何建，生亦何安？」擬子興如父母，與前文「再生之恩，有難不入，何丈夫之爲」，意正相似。惟此等語句，雖甚誠懇，然可以洩露太祖早年之卑下身份，故實録盡去之，易爲「上矍然曰，此機不可失也，即强起詣子興請行」，則妥帖多矣。又子興之杖策驚太祖，明係促往遊説，故此書雖載子興阻太祖去，然又謂「上知王意，決行不辭」。以明其抱病而發，不得已也。實録删此意，而謂：「上曰：『此豈高枕養病時耶？今失機不圖，將爲他人所得。』」遂成太祖自動請行，此亦後出之史諱飾愈多也。
此書謂濠州乏糧，太祖借鹽易米，以贍子興家，是子興軍給亦缺，故太祖説驢牌寨，謂「彼此無食」。至實録則改爲「郭公與足下有舊，聞足下軍艱食」云云，是僅以驢牌乏餉，非子興缺糧，與當時情形不合。
又元末兵荒四起，鄉民多結寨自衞，久戰漸成勁旅，群雄得寨主之協助者，易以成功，失寨主之合作者，即告失敗，前例如明太祖，後例如張士誠陳友諒。收復驢寨之衆，爲太祖連絡義軍之起點耳。説詳拙作明初之用兵與寨堡文。
途中遇太師韓國公李善長，詣軍門而謁。與語，知其胸懷必能成事，使掌案牘。時掌案牘者已數人矣，特以善長督「督」玄覽堂本、典故本作「與肩」。之，約曰：「方今群雄並起，吾見群雄中持案牘者及謀事者多非左右善戰之人，不得盡其能，以至於敗，以上四字玄覽堂本作「死焉」。羽翼既去，未久，雄亦亡矣。卿智人，與決大事，掌行文案，事無不濟。」玄覽堂本作「無告將非」。典故本作「無若前非」。善長頓首再拜而謝曰：「謹受命。」遂入滁陽。
實録：道遇定遠人李善長來謁，上與語悦之，留置幕下，俾掌書記。語之曰：「方今群雄並争，非有智者不可與謀議，吾觀群雄中持案牘及謀事者多毁左右將士，將士弗得效其能，以至於敗，其羽翼既去，主者安得獨存，故亦相繼而亡。汝宜鑒其失，務協諸將以成功，毋效彼所爲也。」善長頓首謝曰：「謹受命。」遂與俱攻滁陽，下之。
案太祖至此漸脱郭氏勒羈，而自己留意人才，如對李善長徐達費聚等之結納是也。
未踰月，永義魯淮二王遣人促原誤「捉」，據各本改。兵以駐盱泗。上知非人，弗從。未幾，二王果自相吞併，善戰者多死，魯淮亦亡，惟存永義而已。彼時滁陽王尚受制於盱眙，幾爲相吞，而卒幸免焉。上遣一介往説永義，縱滁陽王南行。及至，王閲諸軍，獨上之兵衆隊伍嚴整，旗幟鮮明，甲兵潔利，王乃大悦。初王首倡義時，兵八百人，後上亦以七百，部下諸人共招誘者，總不過萬餘，上之兵衆比王至時，四方來從者，共前所得已三萬有奇。踰兩月，王爲讒所惑，略少疑焉，掣近行掌文案者數人，李郭皆預先私相同玄覽堂本、典故本作「通」。謀者，皆願從滁陽王久矣。未久，又欲以李善長置麾下。善長弗從，訴於上，涕泣弗行。上諭之曰：「主君之命，若欲二字原倒，據玄覽堂本、典故本改。要吾首，亦不自由，汝安敢不行。」善長終不棄去，久之，得弗再召，幸久相從。是後四方征討總兵之權，王不令上與。
實録：未踰月，彭早住趙均用遣人邀上將兵守盱泗。上以二人粗暴淺謀，不可與共事，辭弗往。未幾二人自相吞併，戰士多死，早住亦亡，惟均用專兵柄，狠戾益甚，子興勢孤。上聞而憂之，遣人説均用曰：「方今海内淆亂，正收攬英雄之日，公昔窘於元兵，奔濠城，約與郭公共守以抗元兵，郭公開門延納，推誠相待，既不見疑，又屈己以事公，郭公之德於公甚大，公乃不思報，反聽左右之言，欲先圖之，是自翦其羽翼，失豪傑心。且吾聞之，有德不酬，是謂悖德，有恩不報，是謂孤恩，悖德孤恩，丈夫不爲。又況人心難以逆料，郭公雖或可圖，其部屬猶衆，萬一事有不然，公亦豈能獨安。莫若善待之，使各守其所，脣齒相依，計之上也。不然，脣亡齒寒，吾竊爲公不取。」時均用聞上入滁州，兵勢甚盛，心頗恐，待子興稍以禮。上又使人賂其左右以解之，子興乃得免。遂將其所部萬人至滁州，閲上所將兵三萬餘，號令嚴明，軍容整肅，乃大悦。居再閲月，子興惑於讒，意始疑上，悉奪左右任事者。又欲拔李善長置麾下。善長弗肯行，涕泣訴於上，上曰：「主帥之命，弗可違也。」善長終不肯去，久之弗復召，乃止。自是四方征討總兵之權，上皆不得與。上雖見疎遠，而事子興愈恭，未嘗有怨言，既而元兵圍滁，有任某者忌上功，譖於子興云：「上每戰不力。」子興頗信之，令與任某俱出城接戰，任出城未十步，即被矢走還，上獨直前奮擊，衆皆披靡，上徐還，了無所傷，子興乃愧嘆。又嘗與三百人出城，顧聞鵓鴿聲，飛矢墮空中，心異之，遽還。俄而敵兵驟至，無所獲而去。上每遇敵，智勇奮出，身先士卒，故所向克捷。凡軍中有所得，上皆無取，輒令分給群下，他將有所獲，輒以獻子興，子興以上無所獻，頗不悦，故讒言得以間之。孝慈皇后知其意，後將士有獻者，后悉以遺子興妻張氏，張氏喜，后又和順以事之，由是疑釁漸釋。
案本書猶稱彭趙爲永義魯淮二王，蓋兩人與郭子興等夷，並爲太祖上司，書二王猶書滁陽王也。至今本實録則以子興爲太祖之直接長官，他雄皆粗暴無足數，故直書其名矣。
子興部伍僅萬餘，太祖之兵則擴至三萬，自爲所忌。此書載子興「掣近行掌文案者數人，李郭皆預先私相同謀者，皆願從滁陽王久矣」。是太祖部下雖有涕泣弗去如李善長者，亦有陰袒子興如李郭者。實録不言反對之黨，以見太祖德化之盛，而兩派相互摩擦之事，遂不可考。此書載太祖語善長：「主君之命，若欲要吾首，亦不自由。」實録改爲「主帥之命，不可違也」。語氣較輕。可見太祖受制之甚。若非子興早死，天下事恐未易言也。
太祖遭忌，以馬后斡旋於内，始免於難，實録洪武十五年八月丙戌后傳記：「洪武元年春正月，上即帝位，册爲皇后，因謂侍臣曰：『……昔唐太宗長孫皇后當隱太子構隙之際，内能盡孝，謹承諸妃，消釋嫌猜。朕數爲郭氏所疑，朕徑情不恤，將士或以服用爲獻，后先獻郭氏，慰悦其意。及欲危朕，后輒爲彌縫，卒免於患，殆又難於長孫皇后者。』」與實録此處所記馬后餽獻事，可相參證。后之所以生受敬禮，殁有去思者，殆以此歟？
甲午至正十四年冬十月，元將脱脱圍六合，被圍者請救，來使乃上之友也，中夜而至門首，上聞友人至，即起詣門所，隔門「門」字據各本補。與語，其門上所守之要道，闔闢之機，非王命不敢擅開，謂友人曰：「姑少待，吾告滁陽王闢門而進。」上往告滁陽王，盡訴求救之情，王與六合之雄舊有仇嫌，纔聞求救，喑嗚奮怒，不發救兵。來使亦與滁陽王少舊，雖盡訴其情，王亦不允。上因與共説之，盡言至日昃，王怒少解，仍令他將統兵以行。諸將懼脱脱之威，皆不敢帥師，假託詞以珓白神，神皆不許，除此之外，别無可帥軍者。王乃召上：「汝亦白神。」上曰：「兵者凶事，昔聖人不得已則用之，今六合受圍，雄雖異處，勢同一家，今與元接戰，逼迫甚急，救則生，不救則死，六合既虧，脣失齒寒，若必命我總兵，神可弗白。」於是决出師東之六合，與脱脱戰，微失利歸。
實録：甲午冬十月，元將脱脱攻高郵，分兵圍六合，六合遣使求救，其使者與上有故，中夜至，上聞之即起，隔門與語，請諸子興，開門納之。子興與其帥有隙，怒不發兵。使者訴其情甚急，子興不答。上謂子興曰：「六合受圍，無救必斃，六合既斃，次將及滁，豈可以小憾而棄大事。」子興聞上言，意少解，欲遣他將率兵以行。時元兵號百萬，諸將畏之莫敢往，皆託以禱神弗吉爲辭。子興乃召上將兵往，亦令禱於神，上曰：「事之可否，當斷之於心，何必禱也。」於是率師東之六合，與耿再成守瓦梁壘，元兵攻之急，每日暮攻壘，垂陷復去之，明旦，復完壘與戰，如是數四，上以計紿之，乃斂兵入舍，備糗糧，遣婦女倚門戟手大罵，元兵相視錯愕，環壘不敢逼，遂列隊而出，牛畜婦女居前，丁壯翼之，徐引而去，元兵不敢近，遂還滁州。既而元兵大至，欲攻滁，上乃設伏澗側，令再成佯走，誘之渡涧，伏發，皆下馬走，城中鼓譟而出，元兵大敗，獲其馬甚衆。是時雖勝，然元兵尚强，恐益兵來攻，上謀款其師，乃具牛酒，斂所獲馬，遣父老送還，令告其帥曰：「城主老病不任行，謹遣犒軍，城中皆良民，所以結聚，備他盜耳，將軍以兵欲獮戮之，民固畏死，非得已也，將軍幸撫存之，惟軍需是供。今高郵巨寇未滅，非併力不可，奈何舍寇分兵攻良民乎？」其帥信之，謂其衆曰：「非良民豈肯還馬。 」即日解去，由是滁城得完。
案時攻六合者爲朵兒只，元史卷一三九本傳云：「至正十四年，詔脱脱總兵南討，中書參議龔伯遂建言，宜分遣諸宗王及異姓王俱出軍……朵兒只即領兵出淮南，聽脱脱節制，脱脱遣攻六合，拔之。」
六合首帥或亦爲韓林兒部下，故太祖説子興云：「雄雖異處，勢同一家。」實録删此意，豈諱之歟？實録記太祖送馬犒元將，蓋以寨堡首目自處，故免於難，頗疑其時已附元，惜史文無考。
葉子奇草木子卷三克謹篇記脱脱攻高郵未下之故：
至正癸巳十三年春三月……是時江淮群寇起，張九四據高郵，韓山童之子據臨濠，徐貞一倪蠻子陳友諒亂漢沔，丞相脱脱統大師四十萬出征，聲勢赫然。始攻高郵城未下，庚申君入丞相亞麻之讒，謂天下怨脱脱，貶之可不煩兵而定。遂詔散其兵而竄之，師遂大潰，而爲盜有，天下之事，遂不可復爲矣。
朝廷命脱脱討之，王師號百萬，聲勢甚盛，衆謂其平在晷刻。及抵其城下，毛葫蘆軍已有登其城者矣，忌其功曰：「不得總兵官命令，如何輒自先登。」召其還，及再攻之不下。未幾，下詔貶脱脱，師遂潰。
甲午至正十四年十一月丁亥，印安還自元，言太師脱脱領兵八百萬攻高郵城，柳濯等赴征軍士及國人在燕京者，總二萬三千人，以爲前鋒。城將陷，韃靼知院老張忌我國人專其功，令曰：「今日暮矣，明日乃取之。」麾軍而退。其夜，賊堅壁設備，明日攻之不克拔，會有人譖脱脱，帝流於淮安。
是張吴所以未即剿滅，以元兵内閧及妒功之所致，實録記元兵攻瓦梁壘，垂陷棄去，故士誠得於夜中完壘，明旦復戰者，豈亦以此歟？實録誇張戰功，盡暴元兵之弱點，今幸留此罅隙，猶可與他書印證也。
彼時海内稱雄者漸廣，互有勝負，玄覽堂本、典故本作「與元互有勝負」。不辨賢愚，死者甚衆。上思之，設使勝負不分，互有得失，如斯久之，世無人矣。每聞幽有鬼神，嘗云：「天高聽卑，是非鑒玄覽堂本、典故本作「監」。見。」於是發誠專意，致詞懇禱於上帝曰：「時元至正，歲在甲午，天下大亂，生民徬徨，生離死絶，數非一人，戰鬬之際，雌雄玄覽堂本、典故本作「主客」。不分，未見偃兵息民之期，盛衰孰已，特竭微誠，懇切謹告，願賜覆照，以拯玄覽堂本、典故本作「樂」。生民。果元運未終，亂雄早息，或亂雄有人，元當即覆。然某亦處原作「值」，據玄覽堂本及典故本改。亂雄中，亂雄以上三字據玄覽堂本及典故本補。無人，擾害生民，亡自某始。」詞成，命黄冠設壇儀俯伏於上帝前，期三月而驗，後三月，上兵愈昌。
實録：上以四方割據稱雄者衆，戰争無虚日。又旱蝗相仍，人民飢饉，死者相枕藉，心甚憂之。乃禱於天曰：「今天下紛紛，群雄並争，迭相勝負，生民皇皇，墜於塗炭，不有所屬，物類盡矣。願天早降大命，以靖禍亂。苟元祚未終，則群雄宜早息，某亦處群雄中，請自某始。若元祚已終，群雄之中當膺天命者，大命早歸之，無使生民久阽危苦。存亡之幾，驗於三月。」及踰三月，上兵益盛。
案此書末數句禱辭，略謂：吾爲亂雄之一，亦擾害生民，與上文「時海内稱雄者漸廣，互有勝負，不辨賢愚，死者甚衆」及「上思之，設使勝負不分，互有得失，如斯久之，世無人矣」意，正可相互印證。實録晚出迴護，删擾害生民義。
時滁陽王名稱尚微，意在據滁陽而稱王號，與上雖不明言，就中覘視可否，上知其不可，概説「滁陽一山城也，舟楫不通，商賈不集，非古形勢，非英雄所居。」王乃默然。
實録：時子興名稱尚微，且無意遠略，但欲據滁自王。上察知其意，因説曰：「滁山城也，舟楫不通，商賈不集，無形勝可據，不足居也。」子興默然，事遂止。
明年至正乙未十五年春正月戊寅，上率師取和州。初兵衆乏糧，議謀征所向，時上因數諫王，爲人所譖，初少被責辱，然上終不以爲意，必欲成事，不免數諫。王性聰明，其納言如流，及讒俄説，轉若發機，累受責辱，因是致病。當議征之際，遣人召議，因疾不赴，召至再三，終不能會。復遣人至，令定計以出三軍，上許之，謀曰：「曩征民寨，得義兵號二枚，原作「得兵總二萬」，據玄覽堂本、典故本改。其書曰『廬州路義兵』，皆故衣布爲之，可作此三千。原作「皆故衣希爲改作」，據玄覽堂本及典故本改。拔勇者三千，衣青衣，服皆玄覽堂本、典故本作「腹背」。懸號，垂髻左袵，佯爲彼兵。復令萬人衣絳衣繼其後，相去二十餘里，慎探騎，謹隊伍，嚴號令，南趨和陽，其城可下。」王乃善其「其」字據玄覽堂本及典故本補。謀，如其算。兵行，其衣青者前，衣絳者後。青者度陡陽關，和陽守備玄覽堂本、典故本作「斥堠」。者知，報廬州路義兵至，耆宿以牛酒迎之，其前帥青衣者異其道而飲食，帥絳衣者少謀怠智，循正道而抵和陽，元首玄覽堂本、典故本作「守」。帥出師以逆之，衣絳之士敗走，逐北二十餘里。時帥衣青者將抵和陽，和陽守帥獲勝，至暮而歸，遇衣青衣者至城下，際昏合戰，一鼓破之，平章帖木兒兵潰遁去。初衣絳者敗歸，報滁陽王曰：「衣青衣者人皆陷陣。」滁陽王驚恐，玄覽堂本、典故本作「怒」。責上失計，怒間，俄城南報「報」字據各本補。元遣使來招，滁陽王驚恐益甚，召問若何。彼時兵出城虚，特將三原作「至」，據各本改。門兵合滁陽王至南門，密令稠簇於南街，然後令來者入至滁陽王所，上令來者膝行以見王，待典故本、事略本作「代」。王諭之。及其諭也，王言非智。衆議欲殺來者，上白王曰：「兵出城虚，若殺來使，彼必知我虚而殺其使也，敵反卒至。若生縱歸還，示以大言，彼必逡巡，弗知我之虚實，弗敢加我。」四字據典故本及事略補。王如其言，縱放之。明旦，有人來報元兵遁去。王命上持命往收敗軍，及總守和陽。遂急奉命之和陽，所帥二千人，途中敗軍聞，上親往，喜復從征者千人，南越滁陽門，玄覽堂本、典故本作「陡陽關」。令兵就息，諭衆曰：「一兵夜燃十炬，務在初昏令罷兵息。」上單騎帥驍勇者數十人暮抵和陽。及至，知青衣者已破城而守之，是夜入城，與諸將議守。未至之先，元兵日戰甚急，諸將皆欲收子女玉帛而歸。及上至，人心乃定。然上未至公座署事，静思：方今比肩者衆，況人皆年長，語坐之間，進止之際，皆遜讓爲上。即今秉令行事，設使遜讓難爲，必名正言順方可。細思此輩決無遜讓之意，若依命而遵，又原誤「天」，據玄覽堂本、典故本改。恐此輩戰典故本作「或」。不同心。明日升座，密令左右將州衙公座盡行撤去，惟置木凳於正南，東西俱設凳，不下十條。玄覽堂本、典故本作「東西滿間其徒不下十餘人」。且待明日最後入衙，諸人情況，讓與不讓，悉皆知之。明日，諸人五鼓而至，上黎明而到，惟存東北一位。當時以右爲上，此等雖右末不許，但存左末爲位。時上就之曰：「有公事。」諸人若木偶人，凡公務一切事務，上悉處之，每每如是，至公無私，久之，略少心服。時城未葺，上觀諸人，必未效勤，若不身先，不能動彼，於是檄徐達先集故磚，以城爲十分，與諸人分繕，我得幾何，量分集磚，計甎將及，而乃與諸人議葺城之道。衆詣城上，各限以丈尺數目。玄覽堂本、典故本作「日數」。以人覘視，諸人皆無用功者。三日後，會諸人閲城，至城，上所分地位，徐達帥士卒工將及完，諸人之工，土木並無分毫，間有善良，亦未盡力。於是上作色，以交床置於正面，出滁陽王所命之辭，置之於上，令左右呼「呼」字據玄覽堂本、典故本補。諸人拜於前。諸人既見王命，拜而弗違，上謂諸人曰：「總兵非我擅專，乃王命也，諸人卑我，逆王命可乎？然我與諸人約，帥兵之道非尋常，自今以後，敢有違令者，吾行總兵之道。」
實録卷二：乙未春正月戊午朔，滁師乏糧，諸將謀所向，子興言計多失，上數諫之，子興不聽，上鬱鬱因致疾。一日議出師，遣人召上，上以疾辭，召至再三，乃力疾往。子興命定計，上曰：「困守孤城，誠非計，今欲謀所向，惟和陽可圖，然其城小而堅，可以計取，難以力勝。」子興曰：「何如？」上曰：「向攻民寨時，得民兵號二，其文曰：『廬州路義兵』，今擬製三千，選勇敢士椎髻左衽，衣青衣，腹背懸之，佯爲彼兵，以四橐駝載賞物驅而行，使人聲言，廬州兵送使者入和陽，賞賫將士，和陽兵見之，必納無疑。因以絳衣兵萬人繼其後，約相距十餘里，俟青衣兵薄城，舉火爲應，絳衣兵即鼓行而趨，取之必矣。」子興曰：「善。」於是命張天祐將青衣兵，趙繼祖爲使者前行，耿再成將絳衣兵繼後。戊寅，天祐等至陡陽關，和陽人聞廬州義兵至，父老以牛酒出迎。會日午，天祐兵從他道就食，遂誤前約，再成候之，過期不見舉火，意天祐必已進，遽率衆直抵城下，城中人始覺有兵。元平章也先帖木兒急閉城門，以飛橋縋兵出戰，再成戰不利，中矢走，衆皆潰。元兵追三十餘里，至千秋壩。會日暮，收兵還，天祐等始至，適與元兵遇，急擊之，追至和州小西門，城上抽橋急，我軍奪其橋而登，彼軍争橋，總管湯和遽以刀斷其索，天祐等登城大呼，衣服相亂，遇舉火輒滅之。城北門舊用木栅，元兵在城外者不得入，乃燒門欲入，天祐等復以石塞其門，遂據其城。也先帖木兒倉卒無措，乘夜遁去。再成兵既敗，其衆奔歸報子興，言天祐等皆陷没，子興大驚，謂上失計。俄又報元兵且至，遣使來招降，子興益恐，召上與謀。時兵皆出，城中守備單弱，上令合滁三門兵於南門，使填塞街市，呼使者入，叱其膝行以見子興，子興喻之多失辭，衆欲殺使者。上謂子興曰：「兵出城虚，若殺其使，彼將謂我怯，殺之以滅口，是速其來也。不如縱之歸，揚以大言，彼必畏憚不敢進。」子興從上言，縱之往，明日元兵果遁去。子興不知天祐等已拔和州，命上率兵二千往收敗卒，仍規取和陽。至中途，再成敗兵聞上來，皆復集，得千餘人，合所將三千人南越陡陽關，命諸軍皆息，期初昏，人燃十炬爲疑兵，令罷衆息。上率鎮撫徐達、參謀李善長及驍勇數十人徑進，暮至和陽，始知天祐等已破城據之，使人呼天祐，天祐等至，左右舉火，上免冑示之，遂入，明日撫定城中。初，天祐等雖據城，懼不能守，欲收子女財物歸滁州。及上至，人心始安，乃與諸將爲城守計。既而元兵來攻，自城西門踰隍，轉攻城北門，上命開門擊之，元兵阻隍，大敗走。遺人報子興，子興遂命上總守和陽。上雖承子興命，而與諸將未同公署，因思受命總兵，當位諸將上，然諸將子興舊部曲，皆比肩之人，而年又長，一旦居其上，恐衆心不悦。乃密令人悉撤去廳事公座，惟以木榻置於中，俟旦會以觀衆情。及五鼓，諸將皆先入，上獨後至，時坐席尚右，諸將悉就坐，惟虚左末一席，上即就坐，不爲異。遇公事至，諸將但坐視如木偶人，不能可否，獨上剖決如流，咸得其宜，衆心稍屈服。時和陽城未甓，上與諸將會議分甓之，計城廣袤爲十分，限以丈尺，尅日完之，諸將玩爲故常，越三日，與諸將閲城，惟上所分者已畢工，諸將多未就。上乃作色，置座南向，出子興檄置於上，呼諸將於前謂之曰：「總兵主帥命也，非我擅專，且總兵大事，不可無約束，今甓城皆不如約，事何由濟？自今違令者，即以軍法從事。」諸將惶恐，皆曰「唯」。由是不敢有異言。
案明世官書概諱太祖與紅巾關係，惟此書及實録謂太祖行詐，以僞裝之青衣兵居前，以本色之絳衣兵居後。青衣爲民庶之服，而絳衣則紅巾之制，是太祖至此猶未脱宗教色彩也。又庚申外史卷下乙未至正十五年條：據寶顔堂祕笈本，學津討源本删此段。
香軍陷安豐，二日陷和州，三日破廬州，宣讓棄城浮海還燕，香軍遂乘勝渡江，破太平建康寧國，遂據江東。既而池州安慶尋復皆没。
紅巾因燒香聚衆，故亦稱香軍。外史之撰著在元明間，時對紅巾史事尚不甚避忌，明人以此條與太祖無關，亦多不删除，而細案其實，則陷安豐廬州者，爲劉福通部，自拔和州以迄渡江至太平集慶寧國等地者，皆太祖兵，是至十五年頃，時人對於此派軍隊，猶目爲紅巾也。
和州爲張天祐攻克，而以太祖總兵柄，太祖雖爲子興義婿，而天祐則子興之内弟，故以勢以親，皆超踰太祖，宜乎太祖視事之感覺棘手。又此書記「上所分地位，徐達帥士卒工將及完，諸人之工，土木並無分毫」。則是太祖之所以超拔群雄，固因智力高邁，而能延攬英才如徐達者輔助於其間，亦爲主要原因。實録易爲「越三日，與諸將閲城，惟上所分者已畢工，諸將多未就」，削去達等勞績，不足以窺見真相矣。
此書載太祖責諸將，語氣和緩，蓋太祖雖假子興之命及設甓城之謀，諸將猶未心折，故不敢作過激之論。實録所改者，辭義方嚴，恐非原貌。
初城中殺傷甚衆，存者甚少，縱有存者，夫婦不相認。一日暇，上馬臺前一小兒，但能言語，不知人情。上謂小兒曰：「汝父安在？」曰：「與官人喂馬。」「汝母安在？」曰：「官人處有，與父「父」下原衍「母」字，據典故本及玄覽堂本删。姊娣相呼。」上知不可，明日，會諸人喻曰：「兵自滁陽來，人皆隻身，並無妻小。今城破，凡有所得婦人女子，惟無夫未嫁者許之，有夫婦人，不許擅有。」期明日闔城婦女男子等盡會衙前。明旦，依期而至，上令婦女入衙，以男子列門外街兩旁，令婦女相繼而出，下令曰：「果真夫婦，即便識認，非夫婦，不得妄爲。」令既下，婦女出完聚者半矣。
實録：初諸將破城，暴横多殺人，城中人民夫婦不相保，上偶出，見一小兒立門外，問曰：「爾何爲？」兒曰：「候我父。」曰：「爾父安在？」曰：「在官養馬。」問其母，曰：「亦在官門下，與父不敢相顧，但以兄妹相呼，我不敢入，故竊候之。」上爲之惻然。即召諸將謂曰：「比諸軍自滁來，多虜人妻女，使民夫婦離散。軍無紀律，何以安衆？凡軍中所得婦女，當悉還之。」明日，聚城中男子及所掠婦女於州治前，至則令婦女居内，男子列門外兩旁，縱婦女相繼出，令之曰：「果夫婦相認而去，非夫婦無妄識。」於是夫婦皆相攜而往，室家得完，人民大悦。
案明史卷一三六陶安傳，記安語太祖曰：「海内鼎沸，豪傑並争，然其意在子女玉帛，非有撥亂救民安天下心。」實則擄婦女，劫金帛，不僅當時一般人爲然，即太祖初起事時亦如此。惜史臣隱諱，不盡可考矣。
辛巳，元將以兵十萬來擊典故本作「攻」。和陽，上惟以萬人守。連兵三月，元兵數敗，而死者多。達典故本作「逮」。夏，元兵解去。和陽乏糧，時元秃堅太子及樞密副使絆住馬義兵元帥陳也先等衆分屯新塘高望青山及鷄籠山，梗原作「更」，據玄覽堂本及典故本改。塞道路，上親帥師以討之。抵所在，克其羽翼，根本未下，明日清晨，固守防慎，寢於山側。不寐復起，有異風來觸，上將謂和陽有兵，先發數隊，歸復寢。未寐，有蛇由右臂而上，旁曰：「蛇上身矣。」上舉臂而視之，乃原作「及」，據玄覽堂本及典故本改。足典故本作「是」。蛇，類龍而無角。上意其必神也，於是祝蛇入帽絳纓，蛇循祝而詣典故本作「入」。絳纓，隱玄覽堂本作「穩」，下同。而弗動。上頂戴其蛇，詣敵寨下，設辭以喻寨主，寨主請降，乃得還師。歸至和陽，將至玄覽堂本作「及」。三里，有卒持矛亦歸，問何往而歸，對曰：「適來賊攻和陽，幕官李善長督兵已敗之矣，而又俘獲馬匹。」上還居處，聞善長已敗敵人，喜氣增益，一時忘蛇在首，久之方悟，取帽視之，其蛇仍隱於絳纓中。時玄覽堂本、典故本作「特」。引觴酌蛇，蛇乃即飲微酒。於是縱蛇入家神牌，蛇乃由中升頂，兩手按牌，矯首四視，儼若雕刻之狀，良久升房入脊桁中，莫知所之，此神龍之報吉凶也。未幾，彼衆皆走渡江。
實録：辛巳，元兵十萬來攻和陽，上以萬人拒守，連兵三月，間出奇兵擊之，元兵數敗多死，及夏乃解去。城中復乏糧。時元太子秃堅及樞密副使絆住馬民兵元帥陳埜先各遣兵分屯新塘高望及青山雞籠山，道梗不通。上帥師往攻之，拔其傍寨，明旦進抵雞籠山側，因解鞍假息。忽有異風來觸，上疑和陽有急，分兵還備，復假寐。俄有蛇緣上臂，左右驚告，上視之，蛇有足，類龍而無角。上意其神也，祝之曰：「若神物則棲我帽纓中。」蛇徐入絳纓中，上舉帽戴之，遂詣敵營，設辭喻寨帥，寨帥請降，乃還師。未至和陽三里，有卒持矛至，言「賊來攻和陽，幕官李善長督兵戰卻之，殺獲甚衆。」上歸喜，因忘前蛇，坐久方悟，脱帽視之，蛇居纓中自若。乃引觴酌，因以飲蛇，蛇亦飲。遂蜿蜒繞神櫝，矯首四顧，復俯神主頂，若鏤刻狀，久之升屋而去，莫知所之，人咸以爲神龍之徵。未幾，敵衆皆走渡江。
太祖在滁，嘗濯手於柏子潭，有五虵擾而就之。因祝之曰：「如天命在予，汝其永附焉。」一日戰畢，群坐藉土，虵忽蜿蜒其側，帝乃掩以兜鍪。頃復報戰，亟載兜鍪而往，是日手刃甚衆。軍法戰勝必祭甲冑，衆推帝功居多，乃置其兜鍪於前，甫奠，忽霹雷大震，白龍夭矯自兜鍪中出，挾雷聲握火光，騰空而去。諸將自是畏服。
時濠梁舊雄俞魯孫潘亦乏糧，其部下皆挈家就食於和陽四鄉，其雄孫德崖者欲入城，聲言容玄覽堂本作「客」。居數月，上恐此來有機，意在止之，奈彼衆我寡，若阻其來，儻有戰争，我必力不及，且容入城。明日，軍入城。彼時滁陽信讒，自滁陽起馬，聞原作「間」，據各本改。多取婦玄覽堂本、典故本作「子」。女，强要三軍財物，意欲歸罪於上，左右讒者欲因是而致上於死地。不旬日間，滁陽王果至。將至之日，上諭諸官：「此來問罪，恐晝不至，若或夜至，諸人直待我至門首，親闢户而迎。」其後果夜至，守門者亦讒人在其中，聞至，彼不行報上，亦不候闢户，「户」字據典故本及玄覽堂本補。先開户而玄覽堂本、典故本作「以」。迎之，二字據玄覽堂本補。迎至下所，乃報入矣。上往視之，滁陽王怒，久而不言。其性剛烈，其言終不能含忍，許久，而謂上曰：「誰？」上答曰「某。」王曰：「其罪何逃？」上曰：「兒女之罪，又何逃耶？家中之事，緩急皆可理，外事當速謀。」王曰：「爾言外事急，何事？」曰：「曩與俞魯孫潘有隙，長者受制，某等搜索圍彼舍宅，踰牆升舍，殺彼祖父母，脱長者之患。今讎人在斯，彼衆我寡。王此一來，與讎人相見，甚慮安危。」王弗信。明日五鼓間，孫德崖遣人謂上曰：「彼翁至矣，吾將他往。」時上大驚曰：「事不諧矣！」急報滁陽以備之。上復與孫會，謂孫曰：「何去之速耶？」曰：「彼翁不可相處者也，故行。」四字據玄覽堂本、典故本補。上觀孫之辭色，未見行凶，特謂：「兩兵合城，今一軍盡起，恐下人有不諧者，公當留後，令軍先行。」諾其言，軍出矣，忽有人邀送友人，時共住，出門一里許，上將辭歸，其初邀者弗舍去，又玄覽堂本作「人」。再囑遠送。於是去城十有五里而止之，後人來報，城内兩軍相傷，小人多死。上聞之，見入彼軍中，事難防禦，玄覽堂本、典故本作「猶豫」。急玄覽堂本、典故本作「即」。呼部下玄覽堂本作「將」。耿炳文吴禎原誤「慎」，據玄覽堂本、典故本及實録改。將騎來，騎至，上急策而長驅，左右軍中大呼擒住，群騎追逐，初彼後而我先，追弗及。我未踰刻，途逢來者，皆抽刃以隘道，上倉皇間緣身尋刃無有，遂單騎挺身入彼叢中，皆舊友人也。彼時人皆疑信未決，乃曰：「彼城中陷某等軍士甚多，公豈無知謀乎？」上謂彼曰：「初爲送諸典故本「諸」下有「友」字。人，所以遠行，不期諸人在後，我反在先，城中之閙，典故本作「鬥」。吾安能知！」諸人以手銜馬，玄覽堂本、典故本作「以手握馬銜」。意在覊以隨行，上謂之曰：「爾衆我寡，何必如是之行耶？」中一人曰：「散而同行，不妨。」上得脱馬銜，原作「御」，據玄覽堂本及典故本改。力策而馳之，又群馬追逐。彼時衣内被甲，中鎗甚多，典故本作「雖鎗甚多」。皆無重傷，亦無甚損，略有微傷，如麥粒大，皆鎗透連環之甲而傷也。展轉支吾，十有二里，爲群騎所逼，因鎗墜馬。正急間，傍友原作「有」，據玄覽堂本、典故本改。下同。人至，以爲横於崖，呼來同往，上步奔至其所，騎於馬後，同乘載而行之。復至十五里外，其德崖之弟以鐵鎖繫上，欲加害。友人張姓者謂諸人曰：「我等首帥孫德崖見於和陽，想被擒矣，若此時加害於朱，孫必不存，姑存之，而吾往視焉。」張往入城，見滁陽王繫孫之項，共案而飲，張歸謂諸人曰：「依衆所爲，幾傷兩命，今原誤「令」，據玄覽堂本及典故本改。各生存，事不難矣。」其諸人猶未捨恨，尚欲加害，張懇切固留，夜與同寢，恐爲他人所傷，並首護抱而終宵。明旦因入麻湖中羈縻，又明日復上路。行間，徐達等奉滁陽王命以數人至，上謂曰：「汝來爲何？」曰：「易爾。」於是得歸，既歸，亦釋孫歸。
實録：是時濠城舊帥孫德崖等亦乏糧，率所部就食和州四境，德崖因求入城，假居數月，上慮其有他，欲不許，彼衆我寡，力不能拒，不得已許之。適有讒上於子興者，子興怒，即自滁來，欲督過。上聞其將至，謂衆曰：「公旦不即來，必夜至，至則語我，躬迎之。」既而果夜至，會守門者亦與上有隙，故不以報，先迎子興至館，始來言，上亟往見子興，子興怒，不言者久之，已而曰：「汝爲誰？」上稱名以對。子興曰：「汝罪何逃？」上曰：「誠有罪，然家事緩急皆可理，外事當速謀。」子興曰：「何謂外事？」上曰：「孫德崖在此，昔公困辱濠梁，某實破其家以出公，今相見，寧無宿憾，此爲可憂。」子興遂默然。德崖聞子興至，心不自安，明旦五鼓，遣人告上曰：「若翁來，吾將他往。」上大驚，疑必有變，急報子興備之。因往見德崖曰：「何去之速？」德崖曰：「若翁難與共處，故去。」上察其辭色無他，因謂之曰：「今兩軍合處城中，而一軍盡起，恐下人有不諧者，公當留後，令軍先發。」德崖許諾。軍既發，有餞其去者，邀上與俱，因出城行二十餘里，忽城中走報子興德崖兩軍相鬬，多死者，上亟呼耿炳文吴禎策騎而還，德崖軍先發在道者，聞城中有變，又見上馳還，即來追。上躍馬疾馳，追者弗能及。頃之，遇彼軍皆抽刃扼道，上倉卒無兵器，遂單騎入其軍。軍中多故人，一人直前忿曰：「城中殺害我軍士，汝寧不預謀。」上曰：「吾以送友故出城，城中争鬬，何由知之。」衆弗聽，亟持上馬銜，擁而行，上曰：「爾衆我寡，何用如是。」有故人云：「且釋銜。」執銜者少縱，上即策馬疾馳，群騎急追，兵及上身，上時衷甲，雖被創而無所傷，展轉十餘里，復爲短兵所及，因墜馬，顧路左適有乘馬者在旁，亦與上有舊，呼與同載，上奔躍乘其馬共載，復行數里，遇德崖弟，麾兵欲加害。有張某者語衆曰：「吾帥孫公在和陽，存亡未可知，萬一無事而先害朱公，郭公必逞憾於孫公，得無兩傷乎？姑少待，吾且往觀之。」張乃入城，見子興繫德崖項，與之對飲，即還告曰：「若從衆所爲，幾害兩人，今彼此無恙，事不難釋。」然衆怒猶未息，張極力營解，是夕與上同寢處，護視甚至，張蓋嘗德上者。明日復拘入麻湖中，又明日子興聞上被執，憂恚如失左右手，亟遣徐達等數人往代上。達等至，衆不可，張曰：「不如釋朱公，令還以出我公。」於是上得還。既至和陽，子興亦釋德崖去，既而徐達等亦脱歸。
案此書記「自滁陽起馬，聞多取婦女，强要三軍財物，意欲歸罪於上，左右讒者欲因是而致上於死地」，則是太祖之軍紀亦甚壞，故人得乘而間之。實録改爲「適有讒上於子興者，子興怒，即自滁來，欲督過」，則盡泯其迹。
此段處處可見太祖爲郭子興之家丁或部曲，故謂：「上曰：『兒女之罪，又何逃耶？』」又謂「長者受制」。至後修實録多删去，惟留「若翁難與共處」句，是猶百密之一疏耳。
此書記：「群馬追逐，彼時衣内被甲，中鎗甚多，皆無重傷，亦無甚損，略有微傷，如麥粒大，皆鎗透連環之甲而傷。」是太祖被鎗，略有傷，特不甚重耳。實録改爲「上時衷甲，雖被創而無所傷」，則成無傷矣。此書記「德崖之弟以鐵鎖繫上，欲加害」，是太祖曾受桎梏辱，實録改爲「麾兵欲加害」，意義不同。此書記張姓友人夜與太祖同寢，「恐爲他人所傷，並首護抱而終宵」。是太祖雖經友人斡旋，處境仍險，實録僅謂「護視甚至」，不足以盡其實。凡此皆後修實録故爲諱飾處。
太祖自南略定遠，甓城和州，徐達始終與合作。此次挺身往代，更可見兩人情誼之篤。達之所以爲太祖親信以躋開國功臣者，其來非一朝也。
實録：初子興既執德崖，欲殺之以報前憾。及聞上被執，乃釋德崖去。然心常怏怏，憂悶致疾。久不起，歸葬滁州。子興濠州定遠縣人，其先曹州人也。父郭公，少好星曆，年壯猶未娶，遊術至定遠，言人禍福壽夭多驗，邑人信之。邑中富翁家有女瞽而未嫁，郭公過其門，翁以女命使推之，驚曰：「貴人也。」翁曰：「此女瞽，故未有配。」郭公遂納禮娶之。既娶不數年，家業日殷，生三子一女，子興其中子也。始生，父卜之曰：「是兒得佳兆，異日當大貴，興吾家者必此兒也。」既長，兄弟三人皆善殖貲産，由是豪里中。元末民間造訛言流傳四方，子興察其言，知天下必有變，乃散家財，陰結豪傑。至正辛卯十一年，天下兵起，壬辰十二年二月乙亥，子興遂與所結豪傑子弟攻拔濠州城據之，自稱元帥。爲人勇悍善戰，而性倖直不能容物，故卒以憤恨而終。後上即位，追封滁陽王，配張氏，封夫人，子某爲都元帥，攻集慶路戰死，季女事上爲惠妃。
未幾，潁汝倡亂者杜遵道劉福通立韓林玄覽堂本、典故本作「寒林」，事略「林」下有「兒」字。爲君，都於亳。時群雄是其門弟子，皆從者。玄覽堂本作「召亂雄是其門弟子者從之」。寒林造言之苗「苗」字據各本補。裔也，事略作「韓林兒造言宋苗裔也」。時王方卒，歸葬滁陽，未久，聞召諭造言門弟子孰先後之創亂之功孰魁，況孫德崖之以滁陽爲部將，意欲統滁陽之子。事略作「衆」。其子聞之懼，辯不能，以文召上代辯。上總兵於和陽，日與元戰，三軍與群官聞上有他往，不悦。時諸戰將謂張天祐曰：「公當自察，果能率衆禦胡，則朱往，不然則公往。」言既，張自知率衆難事，情願代往，時發兵及親「親」字據各本補。率將和陽征西南民寨，節次削平。其時張自亳歸，齎亳州杜遵道文憑，授滁陽王子爲都元帥，張爲右副，上爲左副。
實録卷三：乙未至正十五年夏四月丁丑，子興既卒，孫德崖欲統其軍，子興之子聞之懼，不能辯，乃以書邀上代辯之。上方日與元兵戰，諸將聞上欲往，不悦，乃止。時汝潁倡亂者杜遵道劉福通等自碭山夾河迎韓山童之子林兒爲帝，居於亳，遣人詣和陽招諸將，欲爲己用。諸將詣張天祐曰：「公度自能率衆禦元兵乎？不然，公當往。」天祐自揆不能，遂往。上時發兵及親率將士取和陽西南民寨，次第平之。天祐尋自亳歸，賫杜遵道檄，推子興之子爲都元帥、天祐爲右副元帥、上爲左副元帥，上曰：「大丈夫寧能受制於人耶？」遂不受。
王源居業堂集卷六與友人論韓林兒書：「韓林兒非名林，林兒兩字一音，北人土語，牧豎小字，猶漢之劉盆子也。」今案王説甚是，此書正作韓林，不作韓林兒。
未久，和陽乏糧，謀欲渡江，奈無舟楫，諸軍飢餒，窘甚。時巢湖内操舟水雄雙刀趙李扒頭者，讎於廬州左君弼，其李玄覽堂本、典故本作「趙」。力不及，被原作「彼」，據玄覽堂本及典故本改。窘於巢湖，因無依倚，遣人來訴，欲以舟師歸我。訴者凡三至，後上親往。夏五月，值天大雨，連陰二旬不止，山川溢流，且降者皆船居，若非潦水盈溢，雖有船降，不能得達和陽水道。時有元蠻子海牙率巨舟以扼原作「把」，據玄覽堂本、典故本改。其要，不得自由而出，因潦水盈溢，平昔非船可達之所，其降船揚帆順趨，直抵和陽北。降舟未至，先説誘蠻子海牙部下以舟南來，後果至，候隘要而擒之。首目一，軍士十八人，原作「一千八百人」，據玄覽堂本、典故本改。實録作「十九人」。皆善操船者，喻令教我軍士水戰。
實録：未幾，和陽乏糧，上與諸將謀渡江，患無舟楫，時雙刀趙李普勝俞通海父子擁衆萬餘，船千艘，據巢湖結水寨，與廬州左君弼有隙，屢被其窘，懼爲所襲。五月丁亥，遣俞通海間道來附，乞發兵爲導。使凡三至，上謂徐達等曰：「方謀渡江而巢湖水軍來附，吾事濟矣。」遂親往巢湖，與李普勝等會，就觀水道，以舟出和陽。時銅城閘馬場河等隘口皆爲元中丞蠻子海牙水寨所扼，惟一小港可達，然淺涸不可通大艦，已而大雨兼旬，川谷流溢，素非行舟處，皆水深丈餘，上喜曰：「天助我也。」遂乘漲發巢湖，舟魚貫而出。至黄墩，雙刀趙以所部叛去，餘舟悉至和陽。方降舟之未至，遣人誘蠻子海牙軍來互市，遂執之，得十九人，皆善操舟者，令其教諸軍習水戰，命廖永安張德勝俞通海等將之。
案此書之李扒頭即實録之李普勝，扒頭蓋其綽號。實録文求雅馴，始易以真名，然不足以見草澤英雄之真相矣。又雙刀趙即趙普勝，實録不並易之，何耶？
實録：壬寅，上帥舟師攻蠻子海牙於峪溪口，敵舟高大，不利進退，永安等操舟如飛，左右奮擊，大敗其衆。遂與諸將定渡江之計，諸將咸欲直趨金陵，上曰：「取金陵必自采石始，采石南北喉襟，得采石，金陵可圖也。」
是後六月一日，發舟渡江，達江口，時方酉未，去軍後六十里，濃雲障原作「陳」，據玄覽堂本及典故本改。天，轟雷掣電，典故本作「地」。不敢輕渡，其風電雷雨約五時玄覽堂本、典故本「時」下並有「整」字。止於是方，弗移。明日天將明，軍分兩道，右由「由」字據玄覽堂本及典故本補。西南，左原作「右」，據玄覽堂本及典故本改。由東北，俱會牛渚磯上。其時雷息電隱，西風和暢，軍士歡融，艣棹齊興，微風揚帆。上與廖將軍同玄覽堂本、典故本作「首」。行，不踰時，抵江東北。未著岸之先，廖將軍曰：「舟泊何所？」上謂曰：「采石正鎮，陸廣人稠，其牛渚磯周際原作「濟」，據玄覽堂本、典故本改。江淵，況備者寡，可先取其磯。」舟抵岸，其備者持矛來應，上令軍玄覽堂本、典故本作「甲」。士應之，彼不敢當，備磯者潰，備鎮者亦潰，遂下采石及沿江諸壘，盡破降之。時諸軍飢餒久矣，一見糧食孳畜，盡意欲取，意在盈舟而歸。上視軍意不過圖財而已，此去再欲復渡，恐事難爲，不能據有江東。于是以刃斷群舟之纜，推入急流。須臾，舟漾漾而東下。諸軍恐之，有告上曰：「如此若何？」上謂諸軍曰：「前有州曰太平，子女玉帛，無所不有。若破此一州，從其所取，然後方放汝歸。」令畢，諸軍皆食，食既，師往太平城下。時元平章完者不花守其城，我軍奮擊良久，遂拔之。僉事張旭原誤「把」，據玄覽堂本、典故本及實録改。遁去。父老出城迎上，諸軍已入城矣，思前號令，恣意擄掠，然斯軍愚，不知也，當未渡江及已渡江時，雖曾省會子女玉帛從其所欲，不過獎軍行爾。彼時已與幕官李善長寫成禁約，不許虜掠，榜文令吏賫行。一城之民，見軍虜掠，倉皇無措。乃令前吏貼禁約三字玄覽堂本、典故本作「昭示」。榜文，諸軍觀榜之後，凛然無敢犯者。獨一軍故違禁止，再喻弗悛，於是斬首示衆。自斯之後，太平一郡，即日皆寧。
實録：六月乙卯朔，上率徐達馮國用邵榮湯和李善長常遇春鄧愈耿君用毛廣廖永安各引舟渡江，將出江口，會日暮，忽軍後數十里黑雲蔽天，雷電風雨大至，舟遂止。丙辰，黎明將渡，雲分兩道，右由西南，左由東北，俱覆牛渚磯。時西北風順，舳艫齊發，軍士皆歡躍。上與永安舉帆前行，永安請所向，上曰：「采石大鎮，其備必固，牛渚磯前臨大江，彼難爲備禦，令往攻之，其勢必克。」乃引帆向牛渚，風力稍勁，頃刻及岸。守者驚駭，出兵來拒，上麾甲士以進，敵不支即走。常遇春奮戈先登，諸軍鼓勇繼之，采石鎮兵驚潰，遂拔之。緣江諸壘，望風迎附。諸將以和陽饑乏，見糧畜，各欲資取而歸，上察諸軍無進取意，乃謂徐達等曰：「今舉軍渡江，幸而克捷，即當乘勝徑取太平。若聽諸軍取財物以歸，再舉必難，江東非我有，大事去矣。」因令悉斷舟纜，推置急流中，舟皆順流東下。諸軍大驚，問故，上曰：「成大事者不規小利，此去太平甚近，舍此不取，將奚爲？」於是諸軍皆聽命。乃令軍中皆食，食已，即率衆自觀渡向太平橋，直趨城下。元平章完者不花、萬户萬鈞、達魯花赤普里罕忽里閉城拒守，上縱兵急攻，遂拔之。完者不花與僉事張旭等棄城走，執其萬户納哈出。太平路總管靳義出東門赴水死，上聞之曰：「義士也。」具棺斂葬之。耆儒李習陶安等率父老出城迎上，安見上狀貌，謂習等曰：「龍姿鳳質，非常人也，我輩今有主矣。」上之發采石也，先令李善長爲戒戢軍士榜，比入城，即張之。及拔城，士卒欲剽掠，見榜揭通衢，皆愕然不敢動。有一卒違令，即斬以徇，城中肅然。富民陳迪獻金帛，即以分給諸將士。
案諸將劫糧歸巢，猶是群盜故伎，此書記：「上視軍意不過圖財而已，此去再欲復渡，恐事難爲，不能據有江東。于是以刃斷群舟之纜，推入急流。須臾，舟漾漾而東下。諸軍恐之，有告上曰：『如此若何？』上謂諸軍曰：『前有州曰太平，子女玉帛，無所不有。若破此一州，從其所取，然後方放汝歸。』」亦可見其時軍紀蕩廢，故太祖激勵諸將，不過以子女玉帛爲誘餌。迨實録記事則不然，實録先載太祖告徐達：「今舉軍渡江，幸而克捷，即當乘勝徑取太平。若聽諸軍取財物以歸，再舉必難，江東非我有，大事去矣。」又書其斷纜放舟事：「因令悉斷舟纜，推置急流中，舟皆順流東下。諸軍大驚，問故，上曰：『成大事者不規小利，此去太平甚近，舍此不取，將奚爲？』於是諸軍皆聽命。」則堂皇冠冕，全無利誘意矣。此書云：「諸軍觀榜之後，凛然無敢犯者。獨一軍故違禁止，再喻弗悛，於是斬首示衆。」是此卒犯令，再喻不改，始以軍法從事，實録改爲有一卒違令，即斬以徇，亦與此小異。又實録記「富民陳迪獻金帛，即以分給諸將士」，揆以軍士以往劫掠情形及此次出征之動向，是否爲太祖向迪勒索以厭軍心者，亦難言也。
不踰數日，元臣蠻子海牙率巨舟封采石江，原作「采江」，玄覽堂本同。典故本作「采石」，此據實録改。閉姑孰之口，絶我歸路。將及十日，義兵元帥陳也先率兵數萬來寇城下。上按兵於城，觀彼施展，玄覽堂本、典故本作「勇」。以窺彼計。踰二時，彼無奇謀。上遣徐達鄧愈湯和出姑孰之東，轉戰城之北。不踰時，彼兵潰敗。也先被擒，故生之。其人姦詐多端，原作「多姦詐端」，據玄覽堂本、典故本改。忽謂上曰：「生我爲何？」上謂曰：「方今天下，中原鼎沸，豪雄並起，自爲聲教者，不知其數，爾既英豪，豈不知生爾之故耶！」也先曰：「欲我軍降爾。」曰：「然。」彼謂上曰：「軍之首目，皆原誤「背」，據玄覽堂本、典故本及實録改。骨肉親戚爲之，今欲來降，甚爲易哉。」書行，明日來降，首目盡至。
實録：辛酉，元右丞阿魯灰、副樞絆住馬、中丞蠻子海牙等以巨舟截采石江，閉姑孰口，絶我歸路。方山寨民兵元帥陳埜先以衆數萬來攻城，其鋒甚鋭。上按兵城上，察其無他奇謀。乃遣徐達鄧愈湯和引兵出姑孰東迎戰，復命别將潛師由間道繞出其後。達等轉戰至城北，忽有雙龍見於陣上雲端，敵衆方仰視驚愕，我師因夾擊之，埜先腹背受敵，大敗，遂擒埜先。上釋不殺，與之語。埜先性譎詐，謂上曰：「生我爲何？」上曰：「天下大亂，豪傑並起，假號令據城邑者，不知其幾，然勝則人附，敗則附人，爾既以豪傑自負，必能識達事機，豈不知生爾之故。」埜先曰：「然則欲吾軍降乎？」上曰：「然。」埜先曰：「此易爾，軍之將校，皆吾親故，喻之即來。」乃爲書招之，明日衆皆降，阿魯灰蠻子海牙等見埜先兵敗，不敢復進攻，率其兵還駐峪溪口。
七月壬辰，以也先留太平，令部下來會我大軍，命元帥張天祐者合兵取建業，初攻原誤「功」，據玄覽堂本、典故本及實録改。弗克，軍回。
實録：秋七月壬長，發兵攻集慶路，留陳埜先於太平，命元帥張天祐率諸軍及埜先故部曲以行，兵至集慶，攻之，弗克而還。
不踰月，再征，其也先密謀於部下，建業不可力攻，必聲攻城而弗戰。少待，得脱羈囚，仍與元合。上知彼不誠意，縱軍妄掠，將以爲俘囚而斬之。恐驚諸雄，於是血牛馬與彼立誓，立誓之後，寧可生縱以歸。彼既歸矣，陰與元合。人云方三日，也先嘔血，背盟明驗也。玄覽堂本、典故本作「野先忽數嘔血，乃背盟之驗也」。
實録：八月庚申，復議遣兵攻集慶。初陳埜先以書招降其衆，意其未必從，陽爲招辭，陰實激之。不意其衆遽降，埜先自念失計，心恒不安。及聞再出師攻集慶，私謂其部曲曰：「汝等攻集慶毋力戰，俟我得脱還，當與元合。」有以其謀告者，上曰：「吾久知其不誠，然殺之恐失豪傑心。」乃召埜先謂曰：「人各有心，識見不同，從元從我，任汝所適，不相强也。」埜先自誓曰：「若背再生之恩，神人共殛之。」乃縱之還。埜先既辭去，我師亦止不行。戊辰，陳埜先既歸，收其餘衆屯於板橋，陰與元福壽合，而陽爲報曰：十二日率師至臺城八里岡，與元兵遇，殺獲不可勝計，生擒五人，獲馬數十匹。因言：「集慶城池右環大江，左枕崇岡，三面據水，以山爲郭，以江爲池，地勢險阻，不利步戰，昔王渾王濬造戰船謀之累年，而蘇峻王敦皆非陸戰以取勝。隋取江東，賀若弼自揚州、韓擒虎自廬州、楊素自安陸，三道戰艦同時俱進，然後克之。今環城三面阻水，元帥與苗軍聯絡，其中連寨三十餘里，攻城則慮其斷後，立寨則糧運不繼，竭力前進，脱有不虞，反爲後患。莫若進兵南據溧陽，東搗鎮江，據險阻，絶糧道，示以持久，可不攻而自下也。」上知其詐，以書報之曰：「歷代之克江南者，晋之殄吴，隋之平陳，曹彬之取南唐，皆以長江天塹限隔南北，故須會集舟師，始克成功。今吾大軍既渡江，據其上游，彼之天險，我已越之，彼之嚥喉，我已扼之，舟師多寡，不足深慮，捨舟步進，足以克捷，自與晋隋勢殊事異。足下效勤宣力，正宜乘時進取，建勳定業，奈何舍全勝之策，而爲此迂迴之計耶！」
案此書謂太祖知陳也先降意不誠，縱兵劫掠，欲殺之，恐驚他雄。似於其陰附元朝之事並不確知，故猶結以信誓。實録則改作太祖已預知其謀，而喻以「人各有志，識見不同，從元從我，任汝所適，不相强」。因以導出也先之自動明誓。於此可見太祖之氣量，而與史實之距離自甚遠矣。
然密請元臣左納失里至營，佯言生擒，意在誘上詣營。時上卜於黄山東嶽，嶽神弗許。數卜於城隍，連揭玄覽堂本、典故本作「皆」。一籤耳，亦不許。
實録：九月癸未朔，陳埜先既得書，知其詐不行，復謀以計致上，密約元將左答納識里至其營，佯言生得之，紿上臨其軍受俘。上曰：「此賊多詐，最叵信，姑許之，不往。」
誘營之計，此書謂太祖詣神叩吉凶云云，是其初亦爲也先所惑。實録爲示太祖英明，而改爲「上曰：『此賊多詐，最叵信，姑許之。不往。』」遂成未爲所愚。
九月戊戌，也先謀叛，誘殺郭元帥等數人。時三軍復攻建業，也先背盟棄誓，陰合元帥敗我軍於秦淮之水，殺溺二萬餘。也先因進迫玄覽堂本、典故本作「追北」。我軍，爲義兵所殺，身瘡千竅。當血牛馬時，其誓書乃也先自爲也，誓云：「若背再生之恩，人神共怒，天所不容。」也先之死，天鑒誓言，不一月而亡。立誓之道，非誠意正心，安可輕立也哉？
實録：戊戌，命元帥張天祐率所部軍攻集慶。己亥，天祐等至方山，攻破左答納識里營，走之。陳埜先遂叛，與元福壽合兵來拒，戰於秦淮水上。我師失利，天祐郭元帥皆戰死。郭元帥子興之子也。己酉，陳埜先追襲我軍於溧陽，經葛仙鄉，鄉寨民兵百户盧德茂惡埜先反覆，謀殺之，遣壯士五十人衣青衣出迎埜先，埜先不虞其圖己，與十餘騎先行，青衣兵自後擊之仆地，攢槊刺之。埜先死，其下復推埜先從子兆先領其衆。初埜先自誓而歸，即陰與元合，纔三日，忽嘔血，至是身被重創而死，人皆以爲違誓之譴。
案陳基夷白齋稿卷二十南臺御史大夫西夏永年公勳德詩序永年公，即福壽記陳也先事與此異，文云：先是淮西義兵元帥陳也先率其徒渡江，屯集慶城南之板橋。行臺用言者計，命也先與官軍並征太平，已而我師失利，也先陷賊，賊質其妻子，使爲先鋒，務必取集慶。也先素服公威信，輸密款，願擒首賊以自效。衆皆疑其詐，公獨決聽之無惑，下令俾官軍與也先表裏合攻，遂生擒僞元帥郭張二人及其餘僞官甚衆，殺死者無算。因乘勝逐北，鼓行趣太平，且旦暮克復。而也先爲鄉兵誤殺，舉軍痛惜之。公命訪其屍收葬，且録其子弟，贍其徒衆，士氣復大振。
據此，太祖質也先妻子，始使爲先鋒，非徒恃信誓。也先倒戈，郭張所部傷亡甚夥，此書亦謂殺溺二萬餘，實録則僅言我軍失利，失之諱矣。又詩序謂也先爲鄉兵誤殺，果爾，則實録謂惡其反覆殺之者，亦有疑問。
時郭天叙爲都元帥，張天祐爲右副元帥，太祖位居第三，爲左副元帥。郭張既亡，太祖遂獨領子興兵。故也先之叛，就太祖言，亦可謂不幸中之幸，蓋此爲其由裨將陞主帥之一機會也。
時蠻子海牙以舟師原作「帥」，據玄覽堂本、典故本及實録改。泊於采石江，密邇姑孰，彼以兵襲之，玄覽堂本、典故本作「彼以舟楫之利」。不時直造城下，於是命工造巨礮，以舟「舟」字據玄覽堂本、典故本補。載之。
實録：冬十二月壬子朔，元中丞蠻子海牙復率舟師進扼采石江以阻絶南北，欲伺間攻太平。上知之，乃命治石礮，載以巨艦，選精兵守害以待之。
至正丙申十六年春二原作「三」，據玄覽堂本、典故本及實録改。月，上率諸軍親攻采石，自辰抵午，擊破之，俘獲人船以歸。其蠻子海牙率殘軍會福壽大夫、高納麟大夫、阿魯灰平章共守建業。時采石寧謐，姑孰無後顧之憂，復卜於神祠，神乃許行。
實録卷四：丙申春二月丙子，上率常遇春等擊蠻子海牙於采石。時敵舟聯絡江上，勢甚盛，乃命遇春設疑兵以分敵勢，而以大兵薄之。及戰，遇春率舟師衝其中，敵舟分爲二，我師左右縱擊，飛礮中敵舟輒糜碎，自辰至午，戰益急，敵大敗，俘獲萬計，盡得其舟艦。蠻子海牙以餘衆走集慶。
案此書記：「時采石寧謐，姑孰無後顧之憂，復卜於神祠，神乃許行。」可見其時太祖之迷信神祇及假神意行事，實録盡删之者，殆以此歟？
三月一日兵起，三日抵原誤「拔」，據玄覽堂本、典故本改。其營。也先之姪出戰，不踰二刻，營壘皆破，也先姪陳七盡以其軍降。明日點視其軍，馬步三萬六千。既得之後，也先諸將尚未安寧，時也先善戰勇士五百人已收麾下，觀其情狀，人各有疑，至暮，當嚴宿衞。上以心腹原誤「服」，據玄覽堂本及典故本改。舊人處於外，獨五百人統玄覽堂本、典故本作「託」。以近衞，上不披甲冑處於中，獨馮勝親侍。上恬「恬」字據玄覽堂本及典故本補。寢一宵，無疑彼心。黎明，其五百人自相歡慶，咸相謂曰：「誠生我也。」於是諸軍「軍」字據玄覽堂本及典故本補。雄威倍出，願效前驅。庚寅，帥往建業，攻破其城，元福壽大夫死之，殺其平章阿魯灰、參政百家奴，擒御史王槐，玄覽堂本作「稷」。元帥康茂才以衆降。上去城五里，遥見諸軍已拔城矣，江東由是而定。
實録：三月辛巳朔，上率諸軍取集慶，自太平水陸並進。癸未，至江寧鎮，先攻陳兆先營，大破之，進拔其栅，擒兆先，盡降其衆，得兵三萬六千人，擇其驍勇者五百人置麾下。五百人者多疑懼不自安，上覺其意，至暮，令其悉入衞，屏舊人於外，獨留馮國用侍卧榻旁，上解甲酣寢達旦，疑懼者始安。乃相語曰：「既活我，又以腹心待我，何可不盡力圖報。」及攻集慶，多先登陷陣。 庚寅，上進兵集慶，未及城五里，諸軍鼓譟而進，元兵皆破膽。行臺御史大夫福壽督兵出戰，我師擊敗之。福壽閉城拒守，大軍傅城下，將士以雲梯登城，城中莫能支，遂克之。福壽猶督兵巷戰，兵潰，坐伏龜樓前，指揮左右，更欲拒戰，或勸之遁，福壽叱而謝之，督戰不已，遂死於兵。平章阿魯灰、參政伯家奴及集慶路達魯花赤達尼達思等皆戰死，獲其御史王稷一本作「槐」元帥李寧等三百餘人，蠻子海牙走投張士誠。水寨元帥康茂才苗軍元帥尋朝佐許成劉哈剌不花、海軍元帥葉撒及阿魯灰部將完都等各率衆降，凡得軍民五十餘萬。上入城，悉召官吏父老人民諭之曰：「元失其政，所在紛擾，兵戈並起，生民塗炭，汝等處危城之中，朝夕惴惴，不能自保。吾率衆至此，爲民除亂耳。汝宜各安職業。毋懷疑懼。賢人君子有能相從立功業者，吾禮用之。居官者慎勿暴横，以殃吾民。舊政有不便者，吾爲汝除之。」於是城中軍民皆喜悦，更相慶慰。
將欲發兵二字據玄覽堂本及典故本補。取京口，上不親行，恐帥首縱諸軍焚掠太甚，猶豫未決。明日坐徐達以罪，佯爲玄覽堂本、典故本作「謂」。不生，乃令李善長再三求免，上謂曰：「既犯號令，安可求生，若必全生，令爾帥三軍下京口廬舍不焚，民無酷掠，方免斯罪。」
實録：辛卯，上既定金陵，欲發兵取鎮江，慮諸將不能禁戢士卒，爲民患。明日，召諸將，數以嘗縱士卒之過，欲置之法，李善長懇救乃免。於是命徐達等將兵以往，戒之曰：「吾自起兵，未嘗妄殺，今汝等將兵往，當體吾心，戒戢士卒，城下之日，毋焚掠，毋殺戮，有犯令者處以軍法，縱之者罰無赦 。」諸將皆頓首曰：「謹受命。」
據此書，士兵之焚掠舊習猶未除，故太祖不得不諄諄告誡之。又此書謂太祖佯欲置徐達於法，實録則易達爲「諸將」，蓋達仕至大將軍右丞相，德隆望高，理宜爲諱。且達女仁孝皇后配成祖，三修館臣更不敢直書無隱。然則此例亦可爲是書出於初修本之證歟？
丙申，遣徐達率湯和張德麟廖永安等舟師取鎮江。丁酉，克之，殺平章定定。下「定」字據玄覽堂本、典故本及實録補。民無兵刃之災，舍無焚燒之廢，京口之民全生，皆達等奉命之篤也。因以徐達湯和爲元帥守之。
實録：丙申，徐達湯和張德麟廖永安等進兵攻鎮江，丁酉，克之。苗元帥完者圖出走，守將段武平章定定戰死。達等自仁和門入，號令嚴肅，城中晏然，民不知有兵。
實録：六月乙卯，元帥鄧愈邵成總管湯昌率兵攻廣德路，克之。改爲廣興府，置廣興翼行軍元帥府，以鄧愈邵成爲元帥，湯昌爲行軍總管。
秋七月，姑蘇張士誠以舟師來攻鎮江，上遣兵禦之。癸巳，戰於龍潭，破之，焚其舟，殺溺甚衆，我師遂乘勝進原作「追」，據玄覽堂本、典故本改。攻常州，時「時」字據玄覽堂本補。徐達等守東鄙，上謂之曰：「其張士誠者，起於盜玄覽堂本、典故本作「鹽」。徒，術務經紀，詐出多端，交必有變，鄰必有間，當速出三軍以攻毗陵，儻「儻」字據玄覽堂本及典故本補。有説客，勿令擅言，沮其諜徒，玄覽堂本、典故本作「詐術」，實録作「詐謀」。困其營壘。」於是達等監玄覽堂本、典故本作「益」。督兵攻圍常州。未幾，有義兵鄭僉院者，率甲士七千叛入常州，反來攻營，達督兵與戰，常遇春引兵由東壘擊之，大破其衆，俘斬大半，復圍常州浹玄覽堂本、典故本作「逾」。旬，彼衆宵遁，遂克其城。
實録：七月辛巳，張士誠誘我斥候，以舟師攻鎮江，統軍元帥徐達等禦之，敗其軍於龍潭。上聞，使諭徐達曰：「張士誠起於負販，譎詐多端，今來寇鎮江，是其交已變，當速出軍攻毘陵，先機進攻，沮其詐謀。於是達帥師攻常州，進薄其壘。且遣使來告，賊已窘迫，請益師以破之，上復遣兵三萬往助之。於是達軍於城西北，湯和軍城北，張彪軍於城東南。士誠遣其弟張九六以數萬衆來援，達曰：「張九六狡而善鬬，使其勝，勢不可當，吾當以計取之。」乃去城十八里，設伏以待，仍命總管王均用率鐵騎爲奇兵，達親督師與九六戰，鋒既交，均用鐵騎横衝其陣，陣亂。九六退走，遇伏馬蹶，爲先鋒刁國寶王虎子所獲，并擒其將張湯二將軍。九六即士德，梟鷙有謀，士誠陷諸郡，士德力爲多，既被擒，士誠氣沮。上欲留士德以誘致士誠，士德間遺書士誠，俾降元以謀我，乃誅之。 十一月壬午，徐達兵圍常州，久不下，上復益達精兵二萬人圍之。士誠守將誘我長興新附義兵元帥鄭僉院以兵七千叛去。初我師四面圍常州，及鄭僉院叛，我師四面去其三，達營於城南，常遇春營於城東南三十里外，士誠兵挾鄭僉院攻徐達湯和壘，達勒兵與戰，常遇春廖永安胡大海自其壘來援，内外夾擊，大破之，生擒其將張德，餘軍奔入城，士誠復遣其將吕珍馳入常州，督兵拒守，達復進師圍之，城中益困。
初我師攻城急，士誠遣書卑詞求和，願歲輸米二十萬石，金五百兩，銀三百觔，以充軍用。上命移檄報之曰：「春三月取鎮江，兵抵奔牛壘城，彼時玄覽堂作「將」。來降，繼復叛去，皆爾所謀，納我逋逃之人，拘我通好之使，予之興師，亦豈得已。既蒙許納玄覽堂本、典故本作「給」。軍糧，中更爽約，原其所自，咎將誰歸？今若果能再鑒玄覽堂本作「堅」。前盟，分給糧儲五十萬石，歸我「我」字據玄覽堂本、典故本補。使者，則常州之師即罷，而争端永絶矣！」士誠不從，故遂攻常州。玄覽堂本、典故本作「取之」。
實録：十月戊申，張士誠兵既敗於常州，又以其弟九六被擒，士誠懼，遣其下孫君壽奉書來請和曰：「始者竊伏淮東，甘分草野，緣元政日弛，民心思亂，乘時舉兵，起自泰州，遂取高郵，東連海堧，番官將帥，併力見攻，自取潰散，殺其平章實理門、參政趙伯器，遂成深讐。彼乃遣翰林待制烏馬兒齎詔撫諭，餌以爵賞，卻而不受。今春據姑蘇，若無名號，何以服衆，南面稱孤，勢使然也。伏惟上賢以神武之資，起兵淮右，跨有江東，金陵乃帝王之都，用武之國，可爲左右建立大業之賀。向獲詹李二將，禮遇未遣，繼蒙遣使通好，愚昧不明，久稽行李，今又蒙遣兵逼我毘陵，晝夜相攻，咎實自貽，夫復何説。然省己知過，願與講和，以解困阨，歲輸糧二十萬石，黄金五百兩，白金三百斤，以爲犒軍之資，各守封疆，不勝感恩。」上復書曰：「睦鄰通好，有邦之常，開釁召兵，實由於爾。向者用師京口，靖安疆埸，師至奔牛吕城，陳保二望風降附，爾乃誘其叛逆，給執我詹李二將。暨遣儒士楊憲齎書通好，又復拘留，搆兵開釁，誰執其咎。我是以遣將帥兵，攻圍常州，生擒張湯二將，尚以禮待，未忍加誅，爾既知過，能不墜前好，歸我使臣將校，仍餽糧五十萬石，即當班師。況爾所獲詹李乃吾偏裨小校，無益成敗，張湯二將，爾左右手也。爾宜三思！大丈夫舉事，當赤心相示，浮言誇辭，吾甚厭之。」士誠得書不報。
案實録繫此於至正十六年七月，具見前引。錢氏國初群雄事略卷七據宋濂趙德勝神道碑以爲應移於十七年七月。錢考此役明將爲趙德勝，實録作徐達者，蓋舉其主帥也。錢云：「湖橋在虞山西北，通福山港，爲舟師入江要地，故士德被擒於此。陳基由琴川次福山港，舟中望虞山，至今可想見其處。陳基夷白齋稿卷十癸卯二月二十日舟中看虞山有感詩：「一望虞山一悵然，楚公曾此將樓船，間關百戰捐軀地，慷慨孤忠駡寇年，填海欲銜精衞石，驅狼願假祖龍鞭，至今父老猶垂淚，花落春城泣杜鵑」。本紀曰宜興，傳寫之譌也。」
實録卷五：丁酉至正十七年夏四月丁卯，克寧國路。先是上命徐達常遇春率兵取寧國，長槍元帥謝國璽棄城走，守臣别不花楊仲英等閉城拒守。城小而堅，攻之久不下，遇春中流矢，裹創與戰。上乃親往督師，既至，登高望曰：「如斗之城，敢抗吾師！」乃命造飛車，前編竹爲重蔽，數道並進攻之，仲英等不能支，開門請降，百户張文貴殺妻妾自刎死，禽其元帥朱亮祖，并得其軍士十餘萬，馬二千餘匹，於是屬縣太平旌德南陵涇縣相繼皆下。
實録：五月己卯，銅陵縣尹羅得泰、萬户程輝降。壬午，常遇春率部將士王敬祖等以師駐銅陵。池州路總管陶起祖來降，且言城中兵勢寡弱可取之狀，遇春遂謀取池州。 丙申，常遇春遣興國翼分院判趙忠、元帥王敬祖等攻池州之青陽縣，蘄州徐壽輝將趙普勝出兵來拒，敬祖以數十騎衝其陣，陣亂，衆兵乘勢疾擊，遂破之，克其縣。趙普勝者，本巢湖水軍元帥，初與俞通海等皆來降，中道叛去，降於壽輝，爲人驍勇，善用雙刀，人號爲雙刀趙云。六月己未，命長春樞密分院判官趙繼祖、元帥郭天禄、鎮撫吴良取江陰。張士誠兵據秦望山以拒我師，繼祖引兵攻之，會大風雨，其兵奔潰，我師據其山。翌日，進攻州之西門，克其城，命良守之。先是士誠北有淮海，南有浙西，長興江陰二邑，皆其要害，長興據太湖口，陸走廣德諸郡。江陰枕大江，扼姑蘇通州濟度之處，得長興則士誠步騎不敢出廣德、窺宣歙，得江陰則士誠舟師不敢泝大江、上金焦，至是並爲我有，士誠侵軼路絶。
案此書與實録所記時日多不符，或以實録所記者確，以實録經三次增修，館臣宜有所考訂也。又克江陰實録繫於六月，此書繫於五月，疑此書有脱字。
七原作「正」，據玄覽堂本、典故本及實録改。月戊寅，元帥胡大海等克績溪。
實録：庚辰，元帥胡大海等進兵徽州，守將元帥八思爾不花及建德路萬户吴訥等拒戰，大海擊敗之，遂拔其城。訥與守臣阿魯灰李克膺等退守遂安縣，大海引兵追及於白際嶺，復擊敗之，訥自殺。
九月甲戌，江浙閩海平章夏章遣使請降，元帥汪同馬國寶皆降，命仍前職。
實録：九月癸酉朔，元婺源州元帥汪同與守將鐵木兒不花不恊，以總管王起宗黟縣尹葉茂祁門元帥馬國寶詣雄峰翼降，上命皆仍其官。甲戌，元江浙平章夏章等來降。
壬辰，破元潘原誤「藩」，據玄覽堂本、典故本及實録改。萬户兵，乘勝克武康縣。
實録：丙戌，廣興翼元帥費子賢率兵取武康，至三里橋，與其將潘萬户戰，斬首百餘級，遂下之。
實録：冬十月壬申，中翼大元帥常遇春率廖永安等自銅陵進攻池州，永安去城十里而軍，遇春及吴國寶帥舟師抵城下合攻之，自辰至巳，破其北門，遂入其城，執元帥洪某斬之，禽别將魏壽徐天麟等，敵衆敗走，得糧九千餘石。薄暮，敵復以戰船百餘艘來逆戰，復大敗之，遂克池州。
甲申，上率諸軍至大通江，樞密張明鑑以揚州降，得其精兵戰馬，以元帥張德麟玄覽堂本及實録作「林」。耿再成守之。是時天下豪傑雖多，獨上全有江左原作「右」，據玄覽堂本及典故本改。及淮右數郡。上宵晝自思，固保江東諸郡，以觀群雄，若仁者治世，當全江東，共樂承平，於是嚴飭諸將，秣馬厲兵，戍守邊陲。
實録：甲申，上閲軍於大通江，遂命元帥繆大亨率師取揚州，克之，青軍元帥張明鑑以其衆降。初乙未歲至正十五年，明鑑聚衆淮西，以青布爲號，名青軍，人呼爲「一片瓦」。其黨張鑑驍勇善用槍，又號長槍軍。黨衆暴悍，專事剽劫，由含山全椒轉掠六合天長至揚州，人皆苦之。時元鎮南王孛羅普化鎮揚州，招降明鑑等，以爲濠泗義兵元帥，俾駐揚州，分屯守禦。丙申至正十六年三月，明鑑等以食盡，復謀作亂，説鎮南王曰：「朝廷遠隔，事勢未可知，今城中糧乏，衆無所託命，殿下世祖孫，當正大位，爲我輩主，出兵南攻，以通糧道，救飢窘。不然，人心必變，禍將不測。」鎮南王仰天哭曰：「汝等何不知大義，若如汝言，我何面目見世祖於宗廟耶？」麾其衆使退，明鑑等不從，呼譟而起，因逐鎮南王而據其城。鎮南王出走至淮安，爲趙均用所殺。明鑑等既據城，兇暴益甚，日屠城中居民以爲食。至是大亨攻之，明鑑等不支，乃出降，得其衆數萬，戰馬二千餘匹。報至，上命悉送其將校妻子至建康賑給之。置淮海翼元帥府，命元帥張德林耿再成等守之。改揚州路爲淮海府，以李德成知府事，按籍城中居民僅餘十八家，德林以舊城虚曠難守，乃截城西南隅築而守之。
案太祖初起，多藉民兵之助，張明鑑以青衣名軍，初附元朝，後降太祖，即此例也。又此書謂太祖初欲依附豪傑，並無獨樹一幟意，實録去之，豈以無恢弘之志歟？
實録卷六：戊戌春正月乙卯，行樞密院判鄧愈遣部將王弼孫虎及汪同孫茂先等取婺源州。兵至城西，與元守將鐵木兒不花戰，自旦至日冥，殺傷五百餘人，不下，乃分門逼之。茂先攻北門，王弼孫虎攻南門，汪同攻東門，三道並進，復殺三千餘人，遂拔其城。斬鐵木兒不花，獲士卒三千人。復遣萬户朱國寶攻高河壘，克之。
實録：三月丙辰，克建德路。先是行樞密院判鄧愈、親軍左副都指揮朱文忠、元帥胡大海率兵由徽州昱嶺關進攻建德，道出遂安，未及縣三十里，長鎗元帥余子貞以兵來拒，愈等擊敗之，獲馬百餘匹，追至淳安，敵聞風奔潰，復追擊二十餘里，獲其戰船三十艘，降其兵三千人。遂安守將洪某率衆五千援淳安，大海復戰敗之，生擒將士四百餘人，獲馬三十餘匹。至是軍抵建德，元參政不花、院判慶壽、長槍元帥謝國璽、達魯花赤喜伯都剌、總管楊瑀棄城遁，父老何良輔等率衆降。
夏四月，苗軍參政楊完者以舟師來侵徽州，大海引兵與戰，破之，擒其將董旺吕升。明日，元帥何世明等復敗其軍，擒其將黄牛兒等。
實録：夏四月庚午，元左丞楊完者以舟師攻徽州，胡大海等擊敗之，擒其將董旺吕升。明日，元帥何世明等復敗其軍，擒其將黄牛兒等。
丁丑，總兵李文忠大破苗軍，胡大海復引兵邀擊之，虜其萬户羅壽，其楊完者收餘衆遁還杭州。未幾張士誠取杭州，以上十八字據玄覽堂本、典故本補。遂殺楊完者，其同僉員成率其衆屯桐廬，來乞師。許之，初士誠以水軍來寇，我師禦之，破其衆於太湖鮎魚口。總兵廖永安又與戰於常熟福山港，大破之。繼而復敗其兵於通州郎山，獲其戰船而還。
實録：四月丁丑，完者又攻建德，守將朱文忠擊敗之，獲其萬户羅壽，完者遁去。六月甲午，張士誠兵寇常熟縣，廖永安與戰於福山港，大破之。七月庚子，廖永安敗張士誠兵於通州郎山，獲其戰艦而還。八月己丑，元江浙同僉員成遣苗軍元帥泰不花奉書來納款。初苗帥楊完者自廣西舉義兵攻復陳友諒所據湖廣諸郡，轉至池饒。時張士誠據姑蘇，元江浙行省丞相達識鐵木兒慮爲士誠所侵，乃召完者以兵守杭，累授江浙左丞。完者恃功驕横，達識鐵木兒苦其逼己，復陰約士誠，以兵攻其營，完者倉卒不及備，遂自縊死，其衆皆潰散。至是其部將員成等欲爲報仇，遣泰不花來請降，且言其所部元帥李福等三萬餘人在桐廬，皆願效順。上乃命朱文忠往撫之。
實録：六月癸酉，中翼右副元帥謝再興元帥趙德勝總管劉貞等，率兵略石埭縣，與陳友諒兵遇，戰敗之，擒其將錢清孟友德張遵道等及部卒四百餘人。十月甲戌，徐達邵榮克宜興。先是達榮攻宜興，久不下，上遣使謂達等曰：「宜興城小而堅，猝未易拔，聞其城西通太湖口，張士誠餉道所由出，若以兵斷其餉道，彼軍食内乏，城必破矣。」達等乃分兵絶太湖口，而併力急攻城，遂拔之。同知樞密院事廖永安復率舟師擊士誠衆於太湖，乘勝深入，遇吕珍，與戰不利，遂爲所獲。
辛未，取蘭溪州，雙刀趙兵陷建德縣，元帥羅友賢退屯祁門。戊子，友賢引兵與其將張元帥戰於葛公嶺，敗之，斬其萬户汪彦章，復取建德，時聞東浙有隙，婺城可下，密令守嚴州之將胡大海率兵討之，不克。
實録：十月辛未，樞密院判胡大海取蘭溪縣。先是，大海至婺之鄉頭，擒萬户趙伯顔不花雲完都等，平其五壘。是日進攻蘭溪，敵兵千餘出戰，敗之，克其城，獲元廉訪使趙秉仁等十四人，馬牛羊萬頭。立閩越翼元帥府，分兵守其要害，遂進攻婺州。戊子，元帥羅友賢復取建德縣。時陳友諒將趙普勝既陷池州，又攻建德縣，陷之，友賢退軍祁門，收集精鋭，復出與戰，敗普勝於葛公嶺，斬其萬户汪彦章，普勝遁去，友賢復取建德。
案十月丙寅朔，甲戌爲初九日，辛未爲初六日，戊子爲二十二日，是取蘭溪在前，克宜興在後，此書以連類相從之故，改叙克宜興在前。
十一月，上親征婺州，十二月抵其城，營兩日原作「月」，據玄覽堂本、典故本及實録改。而城下。民市井玄覽堂本、典故本作「肆」。不易，敕將二字據玄覽堂本、典故本補。守之，凡六月班師。八月，上還京。其後胡大海兵復克諸暨。
實録：十一月甲子，上以樞密院判胡大海兵攻婺州不克，乃自將親軍副都指揮使楊璟等師十萬往征之。十二月壬午至婺，陞樞密院判胡大海爲僉樞密院事，命掾史周得遠入城招諭，不下，乃督兵圍之。先是元參知政事石抹宜孫守處州，聞大兵克徽州，進攻婺城，與參謀胡深章溢議爲守備，造獅子戰車數百輛，以其弟石抹厚孫守婺。繼令深等將車師爲援，自率衆萬餘出縉雲以應之。深至松溪，聞上至，觀望不敢進。上謂諸將曰：「婺倚石抹宜孫，故未肯即下，聞彼以車載兵來援，此豈知變者。松溪山多路狹，車不可行，今以精兵遏之，其勢必破，援兵既破，則城中絶望，可不勞而下之。翌日，命僉院胡大海養子德濟誘其兵於梅花門外，縱擊大敗之，擒其前鋒元帥季彌章，并獲其所製驚馬器仗，深等遁去。深之來也，晨起見西北有黑氛，東南有白氛，其長亘天，頃之，白氛爲黑氛所蕩，深知其不吉，恐衆心驚懼，謬曰：「今日有殺氣，戰必勝。」已而戰敗，城中勢益孤。臺憲將臣畫界分守，意復不相能。於是樞密院同僉甯安慶與都事李相開門納大兵，浙東廉訪使楊惠、婺州達魯花赤僧住皆戰死。執其南臺侍御史帖木烈思院判石抹厚孫廉訪僉事安慶以下官。 甲申，上入婺州，下令禁戢軍士剽掠。有親隨知印黄某取民財，即斬以徇，民皆按堵。城未破，先一日有五色雲見城西，氤氳如蓋，城中望之以爲祥。及城下，乃知爲上駐兵之地。己丑，立星源翼分院於婺源，以元帥汪同爲院判。又卷七，己亥至正十九年春正月庚申，僉院胡大海帥兵取諸暨，張士誠守將華元帥戰敗宵遁，萬户沈勝以衆降。我師入城，其衆洶洶不定，復作亂，大海復擊敗之，生擒四千餘人，馬六十匹。遂改諸暨爲諸全州，以帳前元帥張彪爲統軍元帥兼知州事，王玉爲副元帥兼本州同知，令分省照磨汪廣洋總理軍儲。仍命大海總兵攻紹興。
至正己亥十九年春正月，總兵邵榮等破張士誠兵於餘杭縣，復還玄覽堂本、典本作「遣」。兵與戰於湖州，敗之，追至城下。彼衆入城拒守，攻之不克。明日乃率兵來戰，我師弗利，遂引兵還營。未幾，榮等聞士誠欲來攻營，乃預設伏兵以待之，戒諸軍堅守勿戰，俟山上旗豎乃起。已而果至，遣其將李右丞來攻餘杭臨安諸營，不能下。榮度彼營將士已疲，乃豎旗。於是諸軍鼓譟四出，伏兵一時俱起。敵衆大亂，更相蹂躪，死者盈野。久之，士誠兵復來攻營，爲我師所敗，乃斂兵退守，我師攻之弗克，亦還。
實録：己亥二月癸酉，平章邵榮率兵攻湖州，敗張士誠兵，追至城下。敵兵入城拒守，我師圍之。翌日，城中悉兵出戰，我師不利，榮乃還屯臨安。諜知士誠欲來攻，先設伏待之，戒戰士寇至堅守勿動，俟吾山上旗舉齊擊之。已而士誠將吕伯昇率兵奄至，攻我壁不能下，榮度其衆已疲，乃舉旗，於是諸軍鼓譟四出，伏兵俱發，敵衆大亂，自相蹂躪，死者盈野。伯昇憤其敗，復整衆來攻，又敗之。伯昇斂兵退守，我師攻之弗克，乃引還。
時原誤「師」，據玄覽堂本、典故本改。雙刀趙寇陷太平縣，又陷青陽石埭等縣。僉院張德勝率兵與戰於栅江口，原作「桐江口」，據玄覽堂本及實録改。破之，殺溺甚衆。
實録：三月丁巳，陳友諒將趙普勝寇寧國之太平縣，總制胡惟賢命萬户程允同義士汪炳叔率鄉兵五千擊敗之，獲其糧一萬七千餘石。普勝復寇陵陽石埭等縣，僉院張德勝與戰於栅江口，復破走之。
九月癸巳，徐達張德勝引兵自無爲登岸，復破雙刀趙於浮山青山等處。己亥，追至潛山，斬其守將，遂克潛山縣。
實録：九月癸巳，奉國上將軍徐達、僉院張德勝率兵自無爲登陸，夜至浮山寨，擊走趙普勝部將胡總管，敗之於青山，追至潛山界。陳友諒参政郭泰引兵渡沙河迎戰，德勝復大破之，斬郭泰，獲馬騾牛畜千餘，軍資無算，遂克潛山縣，命詹元帥守之。
繼而雙刀趙爲陳友諒所滅，友諒既取雙刀趙，遂生隙於我。使者往觀其辭語，察彼人情。有必戰之計。時徐達常遇春皆率兵守池州，上命使星馳與之計曰：「陳兵必至，爾諸將當以五千人堅守其城，以五萬人實録作「萬人」。伏於九華山下。彼兵若臨城，城上當以二字據玄覽堂本補。旗摇鼓噪爲約，令三軍見此而起，往絶其後，斯必克矣。」使者至軍中，達等如計。明日，陳兵果至，其來甚鋭，直造城下。守者摇旗噪鼓，伏兵見之，緣山而出，循江而下，絶其歸路，一戰俘斬萬餘衆，生擒三千人。常遇春不欲以聞，曰：「此皆勁敵也，既俘不殺，將爲後患，若聞，上必不盡誅。」達不聽，以聞。上謂使者曰：「急回軍中喻諸將，彼先開隙，今初與戰，三千精鋭，未可盡廢，宜釋之，使爲後用。」遇春初聞遣使赴京，密令軍士中以三千人皆殺食典故本無「食」字。之，黎明，止存三百人。上聞之，再命使往令生放還，於是俘者歸至陳，陳遣使來告曰：「戰非有謀，乃巡邊者偶戰耳。」
實録：乙未，陳友諒殺其將趙普勝。初友諒既忌普勝，又有言普勝欲歸於我者，及是，憤潛山之敗，友諒益欲殺普勝，乃詐以會軍爲期，自至安慶圖之。普勝不虞友諒之圖己，聞其至，具燒羊迎於雁汊，登舟見友諒，友諒就執殺之，併其軍。初友諒與普勝攻安慶，元左丞余闕死之，遂陷安慶，令普勝守之。至是殺普勝，即生釁於我。 卷八庚子至正二十年五月，陳友諒兵寇池州，徐達等擊敗之。先是友諒既殺趙普勝，即有窺池州之意。上察知之，乃遣僉院常遇春往池州與徐達共禦之。仍使謂達遇春曰：「友諒兵旦暮且至，爾當以五千人守城，遣萬人伏九華山下，俟彼兵臨城，城上揚旗鳴鼓，發伏兵往絶其後，破之必矣。」至是友諒兵果至，其來甚鋭，直造城下。城上揚旗鳴鼓，伏兵悉起，緣山而出，循江而下，絶其歸路，城中出兵夾擊，大破之，斬首萬餘級，生擒三千餘人。常遇春欲盡殺之，謂達曰：「此皆勁敵也，不殺將爲後患，若以上聞，上必不殺。」達不從，遂以聞，上諭使者曰：「亟還諭諸將，今戰争方始，不可縱殺以絶人望，三千精鋭宜釋之，使爲後用。」及使者返，遇春已殺之，止存三百人，上聞之不懌，命悉放還。友諒遣使來曰：「此戰非我意，乃巡邊者偶戰耳。」
此書紀録彙編本及玄覽堂本謂常遇春殺食陳友諒兵三千人，典故本及實録皆無「食」字，「食」字或爲衍文。惟時軍士乏糧，淮軍向有喫人風，如陶宗儀輟耕録卷九「想肉」條記：「天下兵甲方殷，而淮右之軍嗜食人，以小兒爲上，婦女次之，男子又次之。或使坐兩缸間，外逼以火，或於鐵架上生炙，或縛其手足，先用沸湯澆潑，卻以竹帚刷去苦皮，或盛夾袋中，入巨鍋活煑，或刲作事件而醃之。或男子則止斷其雙腿，婦女則特剜其兩乳。酷毒萬狀，不可具言。總名曰想肉，以爲食之而使人想之也。」又明史卷一二二韓林兒傳載：「林兒本起盜賊，無大志，又聽命劉福通，徒擁虚名，諸將在外者，率不遵約束，所過焚劫，甚至啖老弱爲糧。」太祖在韓宋軍系之中雖爲軍紀較嚴者，然觀此書所載騷掠情形，是於舊習未盡革，然則殺人而食，亦未始即無也。
實録卷七：己亥十一月壬寅，僉院胡大海率兵攻處州，克之。初上既定婺州，即命耿再成駐兵縉雲之黄龍山，謀取處州。元處州守將石抹宜孫遣元帥葉琛屯桃花嶺，参謀林彬祖屯葛渡，鎮撫陳仲真、照磨陳安屯樊嶺，元帥胡深守龍泉以拒我師。久之，將士怠弛，皆無鬬志，至是深叛宜孫，間道來降。且言處州兵弱易取。大海聞之大喜，即出軍抵樊嶺，與再成合攻之，大敗其兵，連拔桃花嶺葛渡二砦，遂薄城下。石抹宜孫戰敗，棄城與葉琛章溢走建寧，遂克處州。林彬祖走温州，於是處州七邑皆下。
至正庚子二十年夏閏五月，陳友諒舟師寇陷太平，列巨舟於采石，僭稱帝，國號漢，改元大義，遣人約張士誠來夾攻金陵。時群議皆以爲宜速復太平，上曰：「不可，且太平初起豎壘，豈意彼以巨艦破之，若戰於陸地，彼必不能進，今彼既勢居上流，遣兵與戰，難以取勝，若由水上決戰，則彼舟十倍於我，勢可量也。若親征，彼既見我兵勢，不來接戰，即解纜下流，半日可至金陵。若玄覽堂本作「吾」。步騎非一日不可至，縱使可至，百里趨戰，又非上將利也。」乃令指揮康茂才佯爲謀叛，誘使來攻。茂才遣人具書以往。將行，以所謀問李善長，善長曰：「方不得寇去，何爲更誘其來？」上曰：「此計之上也，儻今不往，久則生計，陳張若合，吾何以支？」於是茂才遂遣人行。乃命馮宗義率兵伏於石灰山下，徐達列陣南門外，楊璟列兵大勝港，張德勝朱虎出舟師於龍江關外。辛丑，玄覽堂本及實録作「乙丑」。友諒果率舟師來寇，陷玄覽堂本作「泊」。大勝港口，楊璟禦之。時水路狹隘，其舟師不得進，其弟陳五等軍泊於龍灣江渚，至午大雨，僅容三巨舟入港口，乃遣萬人登岸立栅，及雨止，伏兵自石灰山起，步騎交至，舟師亦集，大破陳友諒軍。時潮已退，彼舟擱岸不能動，於是其軍二萬餘衆皆捨舟二字據典故本補，玄覽堂本作「捨仗」。降伏，並獲其戰艦。
王僕射起再主禮闈，遠邇稱揚，皆以文德巍巍，聿興之也。武宗皇帝詔至殿曰：「朕近見二字，一「𠂐」一「𡦺」，莫能詳也，特詢於卿。」王公對曰：「臣於三教經典，竊常遍覽，向者二字，群書未之見也，未審天顔何文而得？周穆王傳有“𠆗”“𡖛”二字，經百儒宗，但言古馬名，不敢分於飛兔、騕褭，於今靡有詳之者也。」上笑曰：「知卿夙儒，學綜朝野，偶爲此二字相試，非於經籍而得之。」遂賜金綵等。乃知王公，三學之中，無不通曉，我唐之孔、鄭乎！
王起，太原人，大和八年檢校右僕射，會昌四年拜左僕射，官至山南西道節度使、同平章事。舊唐書卷一六四、新唐書卷一六七有傳。舊唐書本傳：「長慶元年，遷禮部侍郎……代錢徽爲禮部侍郎，掌貢二年，得士尤精。……會昌三年權知禮部貢舉。明年，正拜左僕射，復知貢舉。起前後四典貢部，所選皆當代辭藝之士，有名於時，人皆賞其精鍳徇公也。」
册府元龜卷九七：「武宗嘗曾私撰數字，以示侍講王起。起曰：“臣書中所不識者，唯八駿圖中三五字而已。今此字臣未知出於何書。”武宗笑而奇之，故待如師友，因曰“當代仲尼”。」同書卷七八六略同，惟「武宗」作「文宗」。南部新書丙亦載此事，作「文皇」。按此事當在文宗朝。舊唐書王起傳云：「文宗好文，尤尚古學，鄭覃長于經義，起長于博洽，俱引翰林，講論經史。起僻於嗜學，雖官位崇重，躭玩無斁，夙夜孜孜，殆忘寢食，書無不覧，經目靡遺。……開成三年，以本官充翰林侍講學士……武宗即位……檢校左僕射、東都留守，判東都尚書省事。」
李筌郎中爲荆南節度判官，集閫外春秋十卷。既成，自鄙之曰：「常文也。」乃注黄帝陰符經，兼成大義，至「禽獸之制在氣」，經年懵然不解，忽夢烏衣人引理而教之，其書遂行於世，僉謂鬼谷、留侯復生也。所謂玄龜食蟒，黄腰服虎，飛鼠斷猿，稂𤜢嚙鶴，以小服大，皆得烏衣之旨，筌遂通其義也。
筌後爲鄧州刺史，常夜占星宿而坐。一夕三更，東南隅忽見異氣。明旦呼吏，於郊市如産男女者，不以貧富，悉取至焉。過十餘輩，筌視之曰：「皆凡骨也。」重令於村落搜訪之，乃得牧羊胡婦一子。李君慘容曰：「此假天子也。」座客勸殺之。筌以爲不可，曰：「此胡鶵必爲國盜，古亦如然，殺假恐生真矣。」則安禄山生於南陽，異人先知之矣。梁代志公讖曰：「兩角女子緑衣裳，端坐太行邀君王，一止之月自滅亡。」解曰：「兩角女子，“安”字也；緑衣，“禄”字也；太行，“山”字也；一止，“正”字也。」禄山果於正月死也。後李遐周讖曰：「樵市人將盡，函關馬不歸。道逢山下鬼，環上繫羅衣。」又曰：「此天下之事，不可卒去。」是以石勒致鹿奔之兆，桓玄動星光之瑞，王夷甫、宋高祖非不欲早害玄、勒，稱於太平，殺之不得矣。梁武帝視太白之變而下殿奔，後愧於夷狄之主。凡爲大盜者，必有異也。筌首知之，知之而不可禳也。
李筌，自號少室山達觀子，玄宗時隱嵩山，撰閫外春秋、中台志，又注太白陰經等，天寶二年上閫外春秋伯二六六八敦煌本閫外春秋載李筌上表，天寶七年爲左羽林軍兵曹直翰林學士供奉李筌撰唐封北嶽安天王碑銘，收入北嶽廟碑刻選註。太平廣記卷六三引集仙傳又載李筌爲荆南節度副使、仙州刺史，又卷一四引神仙感遇傳稱其「時爲李林甫所排，位不顯，竟入名山訪道，不知所終。」又題李筌上太白陰經表結銜爲幽州刺史參羅振玉校刊群書敘録卷下敦煌本閫外春秋跋，敘其事跡皆在疑似之間。另唐故李府君夫人嚴氏墓誌拓片刊北圖藏拓第二四册載嚴氏子七人，其一名李筌，未知是否即此李筌。
閫外春秋十卷，新唐書藝文志、崇文總目、中興書目、直齋書録解題、宋史藝文志著録。直齋書録解題卷一二云：「唐少室山布衣李筌撰，起周武王勝殷，止唐太宗擒竇建德，明君良將戰争攻取之事。天寶二年上之。」敦煌卷子中有寫本兩件伯二五一、伯二六六八，約存全書之半。伯二六六八首存李筌天寶二年六月十三日上表及玄宗詔敕批答，書起周武王至武德四年。
黄帝陰符經，玉海卷五引中興書目載李筌序曰：「陰符經者黄帝之書，或云受之廣成子，或云受之玄女，或云黄帝與風后、玉女論陰陽六甲，退而自著其事。陰者，暗也；符者，合也。天機暗合於事機，故曰“陰符”。」南宋高似孫子略卷一載歷代注解三十六家，李筌所注一卷，又名陰符玄義、陰符玄機、陰符天機經等，新唐書藝文志、崇文總目、中興書目、宋史藝文志著録，分上中下三篇。
陰符經此句作「禽之制在炁」，注引筌曰：「玄龜食蟒，鸇隼擊鵠，黄腰啖虎，飛鼠斷猿；蜍蛭嚌魚，狼犿嚙鶴。餘甘柔金，河車服之。無窮化玉，雄黄變鐵。有不灰之木、浮水之石。夫禽獸木石得其炁，尚能以小制大，況英雄得其炁而不能浄寰海而御宇宙也？」即下文小注所云。
玉海卷五引中興書目載李筌序曰：「得此經於嵩山石壁中，不曉其義。後至驪山，逢一老姥，有“火生於木，禍發必尅”之語，因問之。姥乃授以陰符玄義。」事又見太平廣記卷一四引神仙感遇傳、卷六三引集仙傳等。
據敦煌本閫外春秋所載天寶三年李筌上表，時筌尚爲布衣，安禄山出生之時絶無可能爲鄧州刺史。
安禄山，史稱其爲營州柳城雜種胡，少隨母在突厥，安禄山事蹟云：「母阿史德氏，爲突厥巫，無子，禱軋犖山神，應而生焉。是夜赤光傍照，群獸四鳴，望氣者見妖星芒熾，落其穹廬。時張韓公使人搜其廬，不獲，長幼並殺之。禄山爲人藏匿得免。怪兆奇異，不可悉數。」
舊唐書卷八玄宗紀上：「開元十年九月，張説擒康願子於木盤山。詔移河曲六州殘胡五萬餘口於許、汝、唐、鄧、仙、豫等州，始空河南朔方千里之地。」故玄宗時鄧州多有昭武九姓胡人分布。又文苑英華卷六一九邵説代郭令公請雪安思順表稱安禄山「牧羊小醜」，又舊唐書卷一八七下顔杲卿傳載杲卿斥安禄山爲「營州一牧羊羯奴」。則唐人視安禄山爲牧羊羯胡，所謂牧羊婦之子，蓋由此附會。
太平廣記卷一六三引劉公嘉話録曰：「逆胡之將亂中原，梁朝志公大師已贈詞曰：“兩角女子緑衣裳，却背太行邀君王，一止之月必消亡。”兩角女子，“安”字也；緑者，“禄”也；“一止”，正月也。果正月敗亡。」
明皇雜録卷下：「天寶末禄山豪横跋扈……李遐周於其所居壁上題詩數章，言禄山僭竊及幸蜀之事，時人莫曉，後方驗之。其末篇曰：“燕市人皆去，函關馬不歸。若逢山下鬼，環上繋羅衣。”“燕市人皆去”，禄山悉幽薊之衆而起也；“函關馬不歸”者，哥舒翰潼關之敗，匹馬不還也；“若逢山下鬼”者，馬嵬，蜀中驛名也；“環上繋羅衣”者，貴妃小字玉環，馬嵬時，髙力士以羅巾縊之也。」
晉書卷一四石勒載記：「勒以能相馬自託於桑，嘗傭於武安臨水。爲遊軍所囚。會有群鹿旁過，軍人競逐之，勒乃獲免。俄而又見一父老，謂勒曰：“向群鹿者，我也。君應爲中州主，故相救爾。”勒拜而受命。」
晉書卷九九桓玄傳：「桓玄字敬道，一名靈寶……其母馬氏，嘗與同輩夜坐，於月下見流星墜銅盆水中，忽如二寸火珠，冏然明浄，競以瓢接取。馬氏得而吞之，若有感，遂有娠。及生玄，有光照室。占者奇之，故小名靈寶。」
北史卷五魏孝武帝紀：「永熙三年秋七月……高昂率勁騎及帝于陝西。……是歲二月，熒惑入南斗，衆星北流，群鼠浮河向鄴。梁武跣而下殿，以禳星變。及聞帝之西，慚曰：“虜亦應天乎？”」
王軒少爲詩，寓物皆屬詠，頗聞淇澳之篇。遊西小江，泊舟苧蘿山際，題西施石曰：「嶺上千峰秀，江邊細草春。今逢浣紗石，不見浣紗人。」題詩畢，俄而見一女郎，振瓊璫、扶石笋，低徊而謝曰：「妾自吴宫還越國，素衣千載無人識。當時心比金石堅，今日爲君堅不得。」既爲鴛鸞之會，仍爲恨别之詞。後有蕭山郭凝素者，聞王軒之遇，每適於浣溪，日夕長吟，屢題歌詩於其石，寂爾無人，乃鬱怏而返。進士朱澤嘲之，聞者莫不嗤笑。凝素内恥，無復斯遊。澤詩曰：「三春桃李本無言，苦被殘陽鳥雀喧。借問東鄰效西子，何如郭素擬王軒。」
既爲鴛鸞之會「鴛鸞」，王本作「夗央」，袁本、褚本、稗海本作「鴛鴦」，謝本作「繾綣」。
王軒，字公遠，大和進士，事蹟見詩話總龜卷四八、唐詩紀事卷五。唐文粹卷五盧肇海潮賦後序云：「肇始學渾天法於度支推官、監察御史太原王軒。」又太平廣記卷四六一引紀聞：「盧肇住在京南海，見從事王軒有孔雀。」盧肇，會昌三年進士，其所稱未知與此王軒是否爲一人。另八瓊室金石補正卷六一浯溪題刻有大和五年五月廿四日王軒題名，或即此人。
顔魯公爲臨川内史，澆風莫競，文教大行，康樂已來，用爲嘉譽也。邑有楊志堅者，嗜學而居貧，鄉人未之知也。山妻厭其饘臛不足，索書求離，志堅以詩送之曰：「平生志業在琴詩，頭上如今有二絲。漁父尚知谿谷暗，山妻不信出身遲。荆釵任意撩新鬢，明鏡從他别畫眉。今日便同行路客，相逢即是下山時。」其妻持詩詣州請公牒，以求别醮。顔公案其書曰：「楊志堅素爲儒學，遍覽九經，篇詠之間，風騷可摭。愚妻睹其未遇，遂有離心。王歡之廩既虚，豈遵黄卷；朱叟之妻必去，寧見錦衣？惡辱鄉閭，敗傷風俗，若無褒貶，僥倖者多。阿王決二十後任改嫁，楊志堅秀才贈布絹各二十匹、禄米二十石，便署隨軍，仍令遠近知委。」江左十數年來，莫有敢棄其夫者。
平生志業在琴詩頭上如今有二絲漁父尚知谿谷暗山妻不信出身遲荆釵任意撩新鬢明鏡從他别畫眉今日便同行路客相逢即是下山時謝本、太平廣記卷四九五作「當年立志早從師，今日翻成鬢有絲。落拓自知求事晩，蹉跎甘道出身遲。金釵任意撩新髮，鸞鏡從他别畫眉。此去便同行路客，相逢即是下山時。」
顔公案其書曰「書」，原作「妻」，據王本、褚本、稗海本改。太平廣記卷四九五此句作「真卿判其牘曰」。
王歡之廩既虚豈遵黄卷朱叟之妻必去寧見錦衣太平廣記卷四九五作「靡追冀缺之妻，贊成好事；專學買臣之婦，厭棄良人」。
禄米二十石「禄」，王本、袁本、褚本、稗海本、説郛󷈻二一無。
顔真卿，字清臣，琅邪臨沂人，官至太子太師，爲李希烈所害，封鲁郡公，舊唐書卷一二八、新唐書卷一五三有傳，事跡又見殷亮顔魯公行狀。臨川即撫州舊稱，顔真卿刺撫州在大曆三至七年。
書即離書。唐令拾遺户令云：「諸棄妻……皆夫手書棄之。」敦煌契約文書輯校收録放妻書即手書十一件，用以説明離婚原因及聽妻改嫁等事宜。
令集解卷一户令：「手書進官司，以記帳時除棄耳。」日本養老令據唐令改編，則唐代離婚當亦須持手書報官。
唐律疏議卷一四户婚：「若夫妻不相安諧而和離者，不坐。」疏議曰：「謂彼此情不相得，兩願離者，不坐。」疏議又謂「婦人從夫……若有心乖唱和，意在分離，背夫擅行，有懷他志，妻妾合徒二年。」楊志堅妻雖得手書和離，然係主動求離，故爲顔真卿責罰。
濠梁人南楚材者，旅遊陳潁，歲久，潁守慕其儀範，將欲以子妻之。楚材家有妻，以受潁牧之眷深，忽不思義，而輒已諾之，遂遣家僕歸取琴書等，似無返舊之心也。或謂求道青城，訪僧衡岳，不親名宦，唯務玄虚。其妻薛媛，善書畫，妙屬文，知楚材不念糟糠之情，别倚絲蘿之勢，對鏡自圖其形，並詩四韻以寄之。楚材得妻真及詩範，遽有雋不疑之讓，夫婦遂偕老焉。里語曰：「當時婦棄夫，今日夫離婦。若不逞丹青，空房應獨自。」薛媛寫真寄夫詩曰：「欲下丹青筆，先拈寶鏡端。已驚顔索寞，漸覺鬢凋殘。淚眼描將易，愁腸寫出難。恐君渾忘卻，時展畫圖看。」
楚材得妻真及詩範「範」，王本、袁本、褚本、稗海本作「懷恧」，太平廣記卷二七一作「甚慚」。謝本「範」字下有「甚慚感」三字。
詩話總龜卷二六引宋詹玠唐宋遺史即據此敷衍，而記南楚材爲五代末進士，誤。
慎氏者，毗陵庱亭儒家之女。三史嚴灌夫因遊彼，遂結姻好，同載歸蘄春。經十餘秋，無胤嗣，灌夫乃拾其過而出妻，令歸二浙。慎氏慨然登舟，親戚臨流相送，妻乃爲詩以訣灌夫。灌夫覽詩悽感，遂爲夫婦如初。
雲溪子曰：「曹叔妻敘東征之賦，劉伶室作誡酒之辭，以女子之所能，寔其罕矣。爰書薛媛之事，斯可附焉。」慎氏詩曰：「當時心事已相關，雨散雲飛一餉間。便是孤帆從此去，不堪重過望夫山。」
毗陵庱亭儒家之女「庱亭」原作「慶亭」。毗陵即常州，庱亭常州地名。太平寰宇記卷九二江南東道常州云：「庱亭鋪在武進縣西五十里，與丹陽縣分界。孫權射虎於庱亭。」又文苑英華卷七一六賀蘇常二孫使君鄰郡詩序云：「仲有吴苑之寄，伯受晉陵之命。自庱亭以東，禦兒以北，面五湖，負大江，列城十二縣，環地二千里。」今據改。
三史，即「三史科」登第。舊唐書卷一六穆宗紀：「長慶三年二月諫議大夫殷侑奏禮部貢舉請置三傳三史科。從之。」「三史科」試史記、兩漢書，出路較優，唐會要卷七七：「三史當年關送吏部，便授第二任官」。
唐律疏議卷一四户婚：「問曰：“妻無子者聽出，未知幾年無子即合出之？”答曰：“律云：妻年五十以上無子，聽立庶以長。即是四十九以下無子，未合出之。”」唐代女子始婚年齡一般不滿二十，慎氏應未至唐律無子聽出年齡。
據新唐書卷六八方鎮表，乾元元年分别於杭州、越州置浙江西道、浙江東道節度使，故謂二浙。常州，浙江西道轄州，歸二浙者即令慎氏歸常州本家。唐代女子離異後多歸本家，今所見唐代女性墓誌中記此類事例甚多。
後漢書卷八四列女傳：「扶風曹世叔妻者，同郡班彪之女也，名昭，字惠班，一名姬，博學高才……帝數召入宫，令皇后諸貴人師事焉，號曰大家。」文選卷九曹大家東征賦李善注引曹大家集曰：「子穀爲陳留長，大家隨至官，作東征賦。」
世説新語任誕：「劉伶病酒，渴甚，從婦求酒，婦捐酒毁器，涕泣諫曰：“君飲太過，非攝生之道，必宜斷之。”」
秭歸縣繁知一，聞白樂天將過巫山，先於神女祠粉壁，大署之曰：「蘇州刺史今才子，行到巫山必有詩。爲報高唐神女道，速排雲雨候清詞。」白公睹題處悵然，邀知一至，曰：「歷陽劉郎中禹錫，三年理白帝，欲作一詩於此，怯而不爲。罷郡經過，悉去千餘首詩，但留四章而已。此四章者，乃古今之絶唱也，而人造次不合爲之。」沈佺期詩曰：「巫山高不極，合沓奇狀新。闇谷疑風雨，幽崖若鬼神。月明三峽曙，潮滿九江春。爲問陽臺客，應知入夢人。」王無競詩曰：「神女向高唐，巫山下夕陽。徘徊作行雨，婉孌逐荆王。電影江前落，雷聲峽外長。霽雲無處所，臺館曉蒼蒼。」李端詩曰：「巫山十二重，皆在碧虚中。迴合雲藏日，霏微雨帶風。猿聲寒渡水，樹色暮連空。愁向高唐去，千秋見楚宫。」皇甫冉詩曰：「巫峽見巴東，迢迢出半空。雲藏神女館，雨到楚王宫。朝暮泉聲落，寒暄樹色同。清猿不可聽，偏在九秋中。」白公但吟四篇，與繁生同濟，竟而不爲。
故太尉李德裕鎮渚宫，嘗謂賓侣曰：「余偶欲遥賦巫山神女一詩，下句云“自從一夢高唐後，可是無人勝楚王”。晝夢宵征，巫山似欲降者，如何？」段記室成式曰：「屈平流放湘沅，椒蘭友而不争，卒葬江魚之腹，爲曠代之悲。宋玉則招屈之魂，明君之失，恐禍及身，遂假高唐之夢以惑襄王，非真夢也。我公作神女之詩，思神女之會，唯慮成夢，亦恐非真。」李公退慚，其文不編集於卷也。
大署之曰「署」，王本、袁本、褚本、稗海本、唐詩紀事卷五一、詩話總龜卷一六作「書」。
蘇州刺史今才子「蘇州刺史」，唐詩紀事卷五一、萬首唐人絶句卷五九作「忠州刺史」。按元和十四年春白居易自江州司馬轉忠州刺史，十五年，自忠州召還，除尚書司門員外郎，赴京途中，行經巫峽，而其自太子左庶子分司東都轉蘇州刺史則在寶曆元年，未經巫峽參朱金城白居易年譜。
歷陽即和州。劉禹錫爲和州刺史在長慶四年至大和二年參卞孝萱劉禹錫年譜，下同。
理白帝，謂任夔州刺史。劉禹錫爲夔州刺史在長慶元年冬至四年夏，首尾三年，至長慶四年轉和州刺史，時白居易在蘇州刺史任上，然並無峽中之行。
劉賓客文集外集卷八有巫山神女廟詩一首，即在夔州任上所作，瞿蛻園劉禹錫集箋證以此條所載不實。
歐陽脩集古録卷八唐神女廟詩跋尾云：「右神女廟詩，李吉甫、丘玄素、李貽孫、敬騫等作。余貶夷陵令時，嘗泛舟黄牛峽，至其祠下……遂録之。」寶刻叢編卷一九載貞元十四年所刻李吉甫唐雜言神女詩、元和五年蔡穆唐題巫山詩、敬騫唐神女廟詩，皆在劉禹錫爲夔州刺史前，而宋人尚可見，則此謂劉禹錫去神女祠題詩之説不實。
此詩文苑英華卷二一、樂府詩集卷一七、衆妙集題張循之作。唐詩紀事卷一一論此詩曰：「范攄以爲佺期之作，而顧陶以爲張循。」顧陶集唐詩類選，即紀事所指。全唐詩卷九六、卷九九分别收於二人名下。
此詩樂府詩集卷一七題沈佺期作。全唐詩卷五二、卷六七、卷九六分别收於宋之問、王無兢、沈佺期名下。
白氏長慶集卷一七題峽中石上云：「巫女廟花紅似粉，昭君村柳翠於眉。誠知老去風情少，見此争無一句詩。」
李德裕，憲宗朝宰相李吉甫子，相武宗，宣宗繼位，貶崖州卒。舊唐書卷一七四、新唐書卷一八有傳。鎮渚宫，謂爲江陵尹，舊唐書卷一八下宣宗紀：「會昌六年四月以特進、守太尉、門下侍郎同平章事、上柱國、衛國公、食邑二千户李德裕檢校太尉、同平章事，江陵尹、荆南節度使。」
段成式，字柯古，穆宗、文宗朝宰相段文昌子，累遷尚書省郎、江州刺史。有酉陽雜俎三十卷行世。舊唐書卷一六七、新唐書卷八九有傳。酉陽雜俎續集卷五云：「武宗癸亥三年夏，予與張君希復善繼同官秘書……後三年，予職于京洛，及刺安、成，至大中七年歸京。」癸亥三年即會昌三年，則會昌六年李德裕爲荆南節度使時，段成式不在其幕中。又酉陽雜俎續集卷四云：「予大和初從事浙西贊皇公幕中」，則其入李德裕幕在大和初。又葉夢得避暑録話卷上載盧知猷盧鴻草堂圖後跋云：「咸通初，余爲荆州從事，與柯古同在蘭陵公幕下。」蘭陵公謂蕭鄴，鄴懿宗初鎮荆南新唐書卷一八二蕭鄴傳。此事當有傳誤。
麻姑山，山谷之秀，草木多奇。鄧仙客至延康，四五代爲國道師，而錫紫服，徒衆甚盛。洎死，自京輦歸，葬是山，是謂「屍解」也。然悉爲丘壟，松柏相望，詞人經過，必當興詠，幾千首矣。忽有一少年，偶題一絶句，不言姓字，但云天嶠遊人耳。後來觀其所刺，無復爲文，且鄧氏之名，因斯稍減矣。詩曰：「鶴老芝田雞在籠，上清那與俗塵同。既言白日昇仙去，何事人間有殯宫？」
山谷之秀草木多奇「多」，原作「所」，據王本、稗海本、四庫本、太平廣記卷一九九改。謝本此句作「山谷清秀明媚，遍生奇卉異木」。
必當興詠「興」，王本、袁本、褚本、稗海本、詩話總龜卷一五作「題」。
顔魯公集卷一三撫州南城縣麻姑山仙壇記引圖經云：「南城縣有麻姑山，頂有古壇，相傳云麻姑於此得道。」
鄧仙客，名思瓘，道號紫陽，玄宗時著名道士，賜紫服，隱麻姑山，開元二十七年卒，事蹟詳全唐文卷二六五李邕唐東京福唐觀鄧天師碣。全唐詩卷三收玄宗賜道士鄧紫陽詩一首。鄧思瓘卒，弟思成、姪德誠、姪孫延康相繼爲麻姑廟道士，德誠、延康皆爲朝廷所禮重，并賜紫服。思成，李邕唐東京福唐觀鄧天師碣云：「言畢，異香四來，奄忽而化……帝聞之流涕……度弟思明麻姑廟道士。」德誠，撫州南城縣麻姑山仙壇記云；「紫陽姪男曰德誠，繼修香火。」又全唐文卷七六七鄭畋唐故上都龍興觀三洞經籙賜紫法師鄧先生墓誌銘云：「福唐生華封尊師諱德誠，少隨福唐侍内禁。玄宗奇其穎悟，曰：“斯子必爲教主。”因以巾簡授之，使居華封觀。其交神通靈，除害利人之事，備於先生所撰家紀。」又江西通志卷一四引雲溪友議云：「鄧天師姪德誠，嘗隨侍紫陽。玄宗奇其穎異，授以巾簡，曰：“他日爲教主。”後石堡爲邊患，召至禁中，燃燈告斗，焚香冥祝，一燈飛去若流星，而石堡城中正以此夜灰燼云。」延康，上揭鄭畋文云：「福唐尊師諱紫陽，以道法佑明皇帝，爲玄門之師，嘗用下玄術，使神卒朱兵討西戎之犯境，若雷霆變化，犬戎大敗，時稱爲神人……先生即華封之從子也，諱延康。……大和八年秋，又詔至闕下，嘉其道德，籍隸太清宫。……昭肅皇帝幸興唐觀，訪先生修真之道，宸旨嘉豫，錫以紫服。」另參雷聞碑誌所見的麻姑山鄧氏。
唐東京福唐觀鄧天師碣：「開元二十七年冬十月朔七日，駕幸温泉宫，恩令太玄觀安置。子夜過半，仙裝聿來。顧謂門人竹務猷曰：“虎駕雲車，門外十乘；青童執節，庭中二人。吾當從之，此迓我也。”……言畢，異香四來，奄忽而化。……帝聞之流涕……出中使二人監祭，造車輦送還本鄉。二十八年二月二十日，殯於舊居麻姑山頂。甲子，改葬，棺中惟見牙簡、香鑪而已。」
唐故上都龍興觀三洞經籙賜紫法師鄧先生墓誌銘：「十一月庚申，形解於觀之清室，享年八十有六。……道牙奉遺告，護玄輿，歸於故山，以大中十三年十二月三日，葬於撫州南城縣故鄉諲潭里湖頭村靈山硤，祔曾祖父茔。」則撫州南城縣故鄉諲潭里湖頭村靈山硖即鄧氏家族葬所。全唐詩卷七六二王元有題鄧真人遺址詩。
鄭太穆郎中爲金州刺史，致書於襄陽于司空頔。鄭書傲倪自若，似無郡吏之禮。書曰：「閣下爲南溟之大鵬，作中天之一柱，騫騰則日月暗，摇動則山嶽頽，真天子之爪牙，諸侯之龜鏡也。太穆孤幼二百餘口，飢凍兩京，小郡俸薄，尚爲衣食之憂，溝壑之期，斯須至矣。伏惟賢公，息雷霆之威，垂特達之節，賜錢一千貫、絹一千疋、器物一千事、米一千石、奴婢各十人。」且曰：「分千樹一葉之影，即是濃陰；減四海數滴之泉，便爲膏澤。」于公覽書，亦不嗟訝，曰：「鄭使君所須，各依來數一半，以戎旅之際，不全副其本望也。」
又有崔郊秀才者，寓居於漢上，藴積文藝，而物産罄懸。無何，與姑婢通，每有阮咸之縱。其婢端麗，饒彼音律之能，漢南之最也。姑貧，鬻婢於連帥。連帥愛之，以類無雙。無雙，即薛太保愛妾，至今圖畫觀之。給錢四十萬，寵眄彌深。郊思慕無已，即强親府署，願一見焉。其婢因寒食來從事家，值郊立於柳陰，馬上連泣，誓若山河。崔生贈之以詩曰：「公子王孫逐後塵，緑珠垂淚滴羅巾。侯門一入深如海，從此蕭郎是路人。」或有嫉郊者，寫詩於于座。公睹詩，令召崔生，左右莫之測也。郊則憂悔而已，無處潛遁也。及見郊，握手曰：「“侯門一入深如海，從此蕭郎是路人”，便是公製作也？四百千小哉，何靳一書，不早相示！」遂命婢同歸，至於幃幌奩匣，悉爲增飾之，小阜崔生矣。
初，有客自零陵來，稱戎昱使君席上有善歌者，襄陽公遽命召焉。戎使君豈敢違命，逾月而至。及至，令唱歌，乃戎使君送妓之什也。公曰：「丈夫不能立功立業，爲異代之所稱，豈有奪人姬愛，爲己之嬉娱！以此觀之，誠可竄身於無人之地。」遂多以繒帛贐行，手書遜謝於零陵之守也。
雲溪子曰：「王敦驅女樂以給軍士，楊素歸徐德言妻，臨財莫貪，於色不恡者，罕矣！時人用爲雅譚。歷觀國朝挺特英雄，未有如襄陽公者也。」戎使君詩曰：「寶鈿香蛾翡翠裙，妝成掩泣欲行雲。慇懃好取襄王意，莫向陽臺夢使君。」
鄭太穆，事跡不詳，冊府元龜卷六七三載貞元十二年金州刺史爲鄭賈，與鄭太穆時代相接，唐刺史考疑爲同一人。金州，時屬山南東道，刺史受本道節度使節制。
于頔，字允元，河南人，歷官監察御史、司門員外郎、長安縣令、湖州、蘇州刺史、大理卿，遷陝虢觀察使。貞元十四年爲山南東道節度使，元和三年，入覲拜相，元和八年改授太子賓客，十三年卒。舊唐書卷一五六、新唐書卷一七二有傳。
符載，武都人，家於成都，大曆至建中末，與楊衡等隱青城山、廬山，號「山中四友」。先後入樊澤、李巽、杜佑、韋皋、劉闢、趙宗儒等幕文苑英華卷六七九符載謝李巽常侍書、寄贈于尚書書、李巽請符載書，卷六五二柳宗元賀趙江陵宗儒辟符載啟。新唐書藝文志著録其文集十四卷。寄贈于尚書書未提及告貸之事，約作於貞元六年的上襄陽樊大夫書，即向山南東道節度使樊澤告貸，又謝李巽常侍書稱「近者江州李使君以俸錢四萬，爲某買山」，蓋符載屢有告貸節帥之事，故有乞買山錢之傳聞。
世説新語任誕：「阮仲容咸先幸姑家鮮卑婢。及居母喪，姑當遠移，初云當留婢，既發定將去。仲容借客驢，著重服，自追之，累騎而返。」
戎昱，扶風人，進士登第，先後入顔真卿、衛伯玉、崔瓘、李昌巙等幕，入爲殿中侍御史，歷辰州、虔州刺史，參唐才子傳校箋卷三。新唐書藝文志著録其文集五卷。零陵即永州，戎昱爲永州刺史，似無他證。下文所載詩，萬首唐人絶句卷一七題作送零陵妓，雜戎昱諸詩中，似非録自本書。疑此事或實有，惟細節有出入。
本事詩情感：「韓晉公鎮浙西，戎昱爲部内刺史。郡有酒妓善歌，色亦爛妙，昱情屬甚厚。浙西樂將聞其能，白晉公，召置籍中。昱不敢留，餞於湖上，爲歌詞以贈之，且曰：“至彼令歌，必首唱是詞。”既至，韓爲開筵，自持盃，命歌送之。遂唱戎詞。曲既終，韓問曰：“戎使君於汝寄情耶？”悚然起立曰：“然。”淚下隨言。韓令更衣待命，席上爲之憂危。韓召樂將責曰：“戎使君名士，留情郡妓，何故不知而召置之，成余之過。”乃十笞之，命與妓百縑，即時歸之。其詞曰：“好去春風湖上亭，柳條藤蔓繫離情。黄鶯久住渾相識，欲别頻啼四五聲。”」蓋同一傳聞之不同版本。
晉書卷九八王敦傳：「于時天下大亂，敦悉以公主時侍婢百餘人配給將士，金銀寶物散之於眾，單車還洛。」
兩京新記卷三：「初，楊素用事隋朝，奢僭過度，製造珍異，資貨儲積。有美姬，本陳太子舍人徐德言妻，即陳主叔寶之妹，才色冠代。在陳封樂昌公主，初與德言夫妻情義甚厚。屬陳氏將亡，德言垂泣謂妻曰：“今國破家亡，必不相保。以子才色，必入帝王貴人家。我若死，幸無相忘；若生，亦不可復相見矣。雖然，共爲一信。”乃擊破一鏡，各收其半。德言曰：“子若入貴人家，幸將此鏡令於正月望日市中貨之。若存，當冀志之，知生死耳。”及陳滅，其妻果爲隋軍所没，隋文以賜素，深爲素所寵嬖，爲營别院，恣其所欲。陳氏後令閹奴望日賫破鏡詣市，務令高價，果值德言。德言隨價便酬，引奴歸家，垂泣以告其故，並取己片鏡合之，及寄其妻題詩云：“鏡與人俱去，鏡歸人不歸。無復姮娥影，空餘明月輝。”陳氏得鏡見詩，悲愴流淚，因不能飲食。素怪其慘悴而問其故，具以事告。素憯然爲之改容，使召德言，還其妻，並衣衾悉與之。陳氏臨行，素邀令作詩敍别。固辭不免，乃爲絶句曰：“今日何遷次，新官對舊官。笑啼俱不敢，方驗作人難。”時人哀陳氏之流落，而以素爲寬惠焉。」
雍陶員外，蜀川人也，上第後，稍薄於親黨。其舅雲安劉敬之，罷舉歸三峽，素事篇章，讓陶不寄書曰：「山近衡陽雖少雁，水連巴蜀豈無魚。」陶得詩悸赧，方有狐首之思歟。後爲簡州牧，自比之謝宣城、柳吴興也，賓至則折挫之，閽者亦怠，投贄者稀得見乎。有馮道明下第，請謁云：「與員外故舊。」閽者以道明言啟之。及引進，陶訶曰：「與公昧平生，何方相識矣！」道明曰：「誦員外之言，仰員外之德，詩集中日得相見，何隔平生也！」遂吟曰：「立當青草人先見，行近白蓮魚未知。」又曰：「江聲秋入寺，雨氣夜侵樓。」又曰：「閉門客到常疑病，滿院花開不似貧。」陶聞吟欣狎，待道明如曩昔之友。君子以雍君矜誇而好媚，馮子匪藝而求知，其兩違之，文園豈尚也。
陶得詩悸赧「悸」，王本、袁本、褚本、稗海本、太平廣記卷二三九作「愧」。
雍陶，字國鈞，原籍夔州雲安，寓居成都。大和八年進士及第。大中八年自國子毛詩博士出爲簡州刺史新唐書卷六藝文志。新唐書藝文志著録集十卷。
句係雍陶題咏雙白鷺中一聯，才調集卷五收録，瀛奎律髓卷二七題作崔少府池塘鷺鷥。
李相公紳督大梁日，聞鎮海軍進健卒四人，一曰富蒼龍，二曰沈萬石，三曰馮五千，四曰錢子濤，悉能拔橛角觝之戲。既召至，果然趫健也。翌日，於毬場内犒勞，以駕車老牛筋皮爲炙瘤魁之臠。魁，酒罇也，盛一斗二升，多以梄槐瘤爲之，或銅鑄也。坐四輩於地茵，大柈令食之。萬石等三人，視炙堅粗，莫敢就食，獨五千瞋目張口，兩手捧炙，如虎啖肉。丞相曰：「真壯士也，可以撲殺西域健胡！」又令試於觝戲，蒼龍等亦不利，獨五千勝之，十萬之衆，爲之披靡。於是獨進五千，蒼龍等退還本道，語曰：「壯兒過大梁，如上龍門也。」大梁城北門常扃鎖不開，開必有事。公命開之，騾子營騷動軍府，乃悉誅之，自此平泰也。
李公既治淮南，決吴湘之獄，而持法清峻，犯者無宥，有嚴、張之風也，狡吏奸豪，潛形斂跡。然出於獨見，寮佐莫敢言之。李元將評事及弟仲將僑寓江都，李公羈旅之年，每止於元將之館，而叔呼焉。榮達之後，元將稱弟稱姪，皆不悦也，及爲孫子，方似相容。又有崔巡官者，昔居鄭圃也，與丞相同年之舊，特遠來謁，纔到客舍，不意家僕與市人有競。詰其所以，僕人曰：「宣州館驛崔巡官」。下其僕、市人，皆抵極法。令捕崔至，曰：「昔嘗識君，到此何不相見也？」崔生叩頭謝曰：「適憩旅舍，日已遲晚。相公尊重，非時不敢具陳卑禮，伏希哀憐，獲歸鄉里。」遂縻留服罪，笞股二十，送過秣陵，貌若死灰，莫敢慟哭。時人相謂曰：「李公宗叔翻爲孫子，故人忽作流囚」。邑客黎人，懼罹不測之禍，渡江過淮者衆矣。主吏啟曰：「户口逃亡不少。」丞相曰：「汝不見淘麥乎？秀者在下，糠秕隨流。隨流者不必報來。」自此一言，竟無踰境者也。
又忽有少年，勢似疎簡，自云辛氏郎君來謁。丞相於晤對之間，未甚周至。懸車白尚書先寄元相公詩曰：「悶勸迂辛酒，閑吟短李詩。」且曰：「辛大丘度，性迂嗜酒；李二十紳，短而能詩。」辛氏郎君，即丘度之子也，謂李公曰：「小子每憶白廿二丈詩曰：“悶勸疇昔酒，閑吟廿丈詩。」李公笑曰：「辛大有此狂兒，吾敢不存舊矣。」凡是宦族，相快辛氏子之能忤誕。丞相之受侮，剛腸暫屈乎。
初，李公赴薦，常以古風求知，吕化光温謂齊員外照及弟恭曰：「吾觀李二十秀才之文，斯人必爲卿相。」果如其言。詩曰：「春種一粒粟，秋收萬顆子。四海無閑田，農夫猶餓死。」「鋤禾日當午，汗滴禾中土。誰知盤中飡，粒粒皆辛苦！」
先是元相公廉察江東之日，修龜山寺魚池，以爲放生之銘，戒其僧曰：「勸汝諸僧好護持，不須垂釣引青絲。雲山莫厭看經坐，便是浮生得道時。」李公到鎮，遊於寺，睹元公之詩而笑曰：「僧有漁罟之事，必投於鏡湖。」後有犯者，堅而不恕焉。復爲二絶而示之云：「剃髮多緣是代耕，好聞人死惡人生。祗園説法無高下，爾輩何勞尚世情。」「汲水添池活白蓮，十千鬐鬛盡生天。凡庸不識慈悲意，自葬江魚入九泉。」忽有老僧詣謁，願以因果喻之。丞相問：「阿師從何處來？」答云：「貧道從來處來。」遂決二十，曰：「任從去處去。」至如浮薄賓客，莫敢候門。三教所來，俱有區别。海内服其才俊，終於相位也。
初貧，遊無錫惠山寺，累以佛經爲文藳，致主藏僧毆打，終身所憾焉。後之剡川天宫精舍，憑笈而晝寢，有老僧齋罷，見一大蛇上刹前李樹，食其子焉，恐其遺毒而人誤食之，徐徐驅下，蛇乃望東序而去，遂入李秀才懷中，倏而不見矣。公乃驚覺。老僧曰：「秀才睡中有所睹否？」李公曰：「夢中上李樹食李，甚美。似有一僧相逼。及寤，乃見上人。」老僧知此客非常，延歸本院，經數年而辭赴舉。將行，贈以衣缽之資，酷喻之曰：「郎君身必貴矣。然勿以僧之尤過，貽於禍難。」及領會稽，僧有犯者，事無巨細，皆至極刑，唯憶無錫之時也。遂更剡川爲龍宫寺額，嗟老僧之已逝，爲其營塔立碑，平生之修建，只於龍宫一寺矣。
雲溪子曰：「蕭相國立殊勳，方明昴宿；前漢史謂酇侯，昴星之精爾。杜元凱因醉吐，始見蛇形。則李公食李於龍宫，其不謬矣。」
潛形斂跡「斂」，原作「疊」，據謝本、王本、袁本、褚本、四庫本改。
渡江過淮者衆矣「衆矣」，謝本作「至衆」，王本、袁本、褚本、稗海本、四庫本作「日衆」。
凡是宦族「宦族」，原作「官族」，據王本、袁本、褚本、稗海本、四庫本、唐語林卷四改。
足可傷歎「傷」，王本、袁本、褚本、稗海本、唐語林卷四作「駭」。
吕化光温謂齊員外照及弟恭曰「化光」，原作「光化」，據唐語林卷四、舊唐書卷一三七吕温傳改。「照」，原作「煦」，據太平廣記卷一七改。按齊照一名煚，郎官石柱題名考卷一八倉部員外郎有齊煚之名，則照曾任倉部員外郎。齊煦，照之弟，文苑英華卷四一五收録元稹授齊煦崔諷等鄭縣剡縣令制，以其仕宦推定，無至員外郎之可能。
汗滴禾中土「中」，王本、褚本、太平廣記卷一七、唐詩紀事卷三九作「下」。
終於相位也「相位」，原作「相者」，據王本、袁本、褚本、稗海本、四庫本改。
見一大蛇上刹前李樹「大蛇」，王本、袁本、褚本、稗海本、四庫本作「黑蛇」。
遂入李秀才懷中「秀才」，王本、袁本、褚本、稗海本、四庫本作「公」。
李紳，字公垂，潤州無錫人，元和元年進士，武宗朝宰相，舊唐書卷一七三、新唐書卷一八一有傳。舊唐書卷一七下文宗紀云：「開成元年六月戊戌朔，癸亥，以河南尹李紳檢校禮部尚書、汴州刺史、充宣武軍節度使。」同書卷一八上武宗紀：「開成五年九月汴州刺史李紳代德裕鎮淮南。」
鎮海軍，新唐書卷六八方鎮表五：「建中二年合浙江東、西二道觀察置節度使，治潤州，尋賜號鎮海軍節度。」
角觝，史記卷八七李斯列傳：「二世在甘泉，方作觳抵俳優之觀。」集解引應劭曰：「戰國之時稍增講武之禮，以爲戲樂，用相夸示，而秦更名曰角抵。角者角材也，抵者相抵觸也。」唐代角觝爲軍士重要技藝之一，有因角觝而受賞識以致位者。舊唐書卷一八李載義傳云：「載義……有勇力，善挽强角觝，劉濟爲幽州節度使，見而偉之，致於親軍，從征伐，以功遷衙前都知兵馬使。」其發迹之端，與五千近似。
毬場，擊毬之場地。唐代軍中多有毬場，作爲練兵習武，亦是軍中傳達命令、軍事動員及犒賞士卒之公共空間。舊唐書卷二上昭宗紀：「七月癸亥朔，全忠率師討邠、鳯，甲子，自汴至洛陽，宴於文思毬塲。」新唐書卷一一四崔從傳：「集軍士毬場宣詔，爲陳逆順大節、禍福之効，音辭暢厲，士感動。」
東京夢華録卷一：「舊京城……北壁其門有三，從東曰舊封丘門，次曰景龍門，次曰金水門。」侯鯖録卷三「汴州城唐建中二年節度使李勉重築。」文苑英華卷七四三杜牧戰論：「河東、盟津、滑臺、大梁、彭城、東平，盡宿厚兵，以塞虜衝。」則宣武軍之設，正在北遏河北勢力。唐五代汴州北門爲軍防要地，汴軍出戰或他軍攻汴多自北門。舊五代史卷一梁太祖紀：「光啓三年五月丙子，出酸棗門，自卯至未，短兵相接，賊衆大敗。」舊五代史卷三唐莊宗紀：「同光元年十月己卯遲明，前軍至汴城，嗣源令左右捉生攻封丘門，梁開封尹王瓚請以城降。」
舊唐書卷一四五吴少誠傳：「蔡州地既少馬而廣畜騾，乘之教戰，謂之騾子軍，尤稱勇悍，而甲仗皆畫爲雷公星文以爲厭勝。」汴蔡地近，大抵亦蓄騾爲騎乘，騾子營或亦宣武軍中之驍勇軍士。
貞元、元和間，汴軍屢亂，經節度使韓弘屠戮牙軍之後始定，資治通鑑卷二三五載其事最詳：「宣武軍自劉玄佐薨，凡五作亂，士卒益驕縱，輕其主帥……弘陳兵牙門，召鍔及其黨三百人，數之以數預於亂，自以爲功，悉斬之，血流丹道。自是至弘入朝，二十一年，士卒無一人敢讙呼於城郭者。」又舊唐書卷一七二令狐楚傳：「汴軍素驕，累逐主帥，前後韓弘兄弟，率以峻法繩之，人皆偷生，未能革志。楚長於撫理……及莅汴州，解其酷法，以仁惠爲治，去其太甚，軍民咸悦，翕然從化，後竟爲善地。」當開成初李紳鎮汴州時，宣武兵士當已無嘩變之事。此條所云不實，或因此前宣武軍兵亂及韓弘誅殺牙軍事而附會。
據舊唐書卷一八上武宗紀，李紳先後二鎮淮南，分别在開成五年九月至會昌元年二月、會昌四年七月至六年七月。其斷吴湘獄在會昌五年。吴湘，淮南節度使部下之江都尉，部人訟其贓罪，兼娶百姓顔悦女爲妻，有踰格律，李紳論湘死罪，伏法。宣宗繼位，李德裕罷相，吴湘兄吴汝納詣闕申冤，詔遣御史臺推勘，以爲湘罪不至死，李紳黨附李德裕，故成其罪。此事爲李德裕貶崖州司户之導火索，一時同貶者有李回、鄭亞等舊唐書卷一八下宣宗紀。李紳時已去世，乃追奪三任官告舊唐書卷一七三李紳傳。
李元將，事蹟無考。仲將，新唐書卷七二上宰相世系表趙郡李延祖子名仲將，未知是否即此人。李紳追昔遊集卷中過吴門二十四韻注云：「貞元中，余以布衣多遊吴中。」又龍宫寺碑云：「貞元十八載，余以進士客於江浙。」
李紳元和元年進士，同年登第者，崔姓惟崔公信一人，唐詩紀事卷五九記其元和年間爲河東節度使張弘靖掌書記、觀察判官，未知是否即此人。
新唐書方鎮表五：「乾元元年置宣歙饒觀察使，置宣州……貞元十四年廢宣歙池觀察使，置團練使。」據新唐書百官志，節度觀察等使僚佐有館驛巡官，地位低於掌書記、判官等，前注所考崔公信，元和年間已爲掌書記、判官，似不應于會昌年間轉爲權職較低之館驛巡官。
唐律疏議卷一名例一疏議曰：「絞、斬之坐，刑之極也。」又卷二二鬥訟二疏議曰：「部曲、奴婢是爲家僕。」則崔巡官之僕似爲私奴婢參李伯重唐代奴婢的異稱。據唐律疏議鬥訟二，部曲、奴婢毆良人，加凡人一至二等，重傷至殘壞肢體眼目，則死；良人毆部曲、奴婢減一至二等，毆致死，流三千里。僕與市人罪不至死，亦不當牽連主人。
舊唐書卷一七三李紳傳：「會紳族子虞，文學知名，隱居華陽，自言不樂仕進，時來京師省紳。虞與從伯耆、進士程昔範皆依紳。及耆拜左拾遺，虞在華陽，寓書與耆求薦，書誤達於紳，紳以其進退二三，以書誚之。虞大怨望，及來京師，盡以紳嘗所密話，言逢吉姦邪附會之語告逢吉。」載紳與親故間恩怨，正與此相反。
淮南節度使以淮河爲北界，長江爲南界，邑人渡江、淮以避李紳。
懸車，謂致仕。白居易於會昌二年以刑部尚書致仕舊唐書卷一六六白居易傳。元稹以長慶二年同平章事舊唐書卷一六穆宗紀，故稱。
此係白居易代書詩一百韻寄微之白氏長慶集卷一三中句並自注，詩約作於貞元二十年，李紳寓居元稹長安靖安里第準備應試之時，結識辛丘度或在此時參盧燕平李紳集校注附李紳生平繫年箋證。辛丘度，據唐會要卷五五，其元和十五年爲右補闕，後授工部員外郎，白氏長慶集卷三一辛丘度可工部員外李石可左補闕李仍叔可右補闕三人同制言其「介潔静專，不交勢利」，殆以此有「迂辛」之稱。又舊唐書李紳傳：「紳形狀眇小而精悍，能爲歌詩」，故有短李之號。
白居易行二十二，白氏長慶集卷六祭弟文云：「維大和二年歲次戊申十二月壬子朔三十日辛巳，二十二哥居易以清酌庶羞之奠致祭於郎中二十三郎。」
唐律疏議卷六名例六：「若老小及廢疾，不合加杖，無財者放免。」疏議：「若年七十以上、十五以下及廢疾，依律不合加杖。」
李紳理鎮素稱苛急，南部新書丁云：「李紳在維揚日，有舉子訴揚子江舟子不渡，恐失試期。紳判云：“昔在風塵，曾遭此輩，今之多幸，得以相逢。各抛付揚子江。”其苛急也如此。後因科蛤，爲屬邑令所抗云：“奉命取蛤，且非其時，嚴冬沍寒，滴水成凍，若生於淺水，則猶可涉脛而求；既處於深潭，非没身而不得。貴賤則異，性命不殊。”紳大慙而止。」
舊唐書李紳傳：「能爲歌詩，鄉賦之年，諷誦多在人口。」韓昌黎先生集卷一八與祠部陸員外書云：「有沈杞者、張苰者、尉遲汾者、李紳者、張後餘者、李翊者，或文或行，皆出群之才也。凡此數子，與之足以收人望、得才實。」其薦李紳在貞元十八年，至元和元年李紳登第。
吕温，字化光，舊唐書卷一三七，新唐書卷一六有傳。舊唐書傳稱其於貞元二十年冬副工部侍郎張薦使吐蕃，爲吐蕃遮留，至元和元年始還。紳貞元二十年在長安，其受知吕温或在此時。齊照，詳校。吕恭，字恭叔，吕温異母弟見吕府君夫人柳氏墓誌銘，收入唐代墓誌彙編續集貞元五九，舊唐書卷一三七、新唐書卷一六有傳，事蹟又詳柳河東集卷一吕侍御墓誌。
廉察江東，謂爲浙東觀察使，浙東觀察使治越州。元稹爲浙東觀察使在長慶三年至大和三年。李紳追昔遊集卷中龜山詩序云：「龜山在鏡湖中，山形如龜，山上有寺名永安，則元相所移置者。」
李紳鎮浙東在大和七年至九年。會稽掇英總集卷九元稹龜山寺魚池注云：「此池微之新修，戒其僧以護生之意，及公垂至，見其詩而笑之。未幾，寺之僧果有罟於池中者。公垂因形於詩云。」
舊唐書李紳傳：「會昌四年暴中風恙，足緩不任朝謁，拜章求罷。十一月守僕射、平章事，出爲淮南節度使。六年，卒。」
惠山寺太平寰宇記卷九二：「惠山寺在無錫縣東七里。」追昔遊集卷中上家山原注及序云「余頃居梅里，常於惠山肄業，舊室猶在。」又卷下重到惠山原序云：「再到石泉寺，内有禪師鑒玄影堂在寺南峰下。頃年與此僧同在惠山十年，鑒玄至壽春相訪，因追舊歡。」
宋高僧傳卷二四唐湖州法華寺大光傳：「故相李公紳素於空門寡信，頗規僧過。」
追昔遊集卷中龍宫寺序云：「此寺摧毁積歲，貞元十六年，余爲布衣，東遊天台，故人江西觀察使崔公以殿中謫官，移疾剡溪。崔公坐中有僧人修真，自言居龍宫寺，起謂余言：異日爲修此寺。時以狂易之言，不之應。僧相視久之而退。至元和二年，余以前進士爲故薛苹常侍招至越中。此僧已卧疾，使門人相告曩日所言，必當鎮此，修寺之託，幸不見忘。僧又偶言寺中靈祇所相告耳。余問疾而已，不能對。及後符其言，而訊其存没，則僧及門人悉已殂謝，寺更頽毁，惟荒基餘礎而已。因召僧人會真，余出俸錢爲葺之，累月而畢，以成其往願。」又金石萃編卷一八李紳修龍宫寺碑曰：「寺曰龍宫，在剡之界靈芝鄉嵊亭里，地形爽塏，林嶺依抱。刹宇頽毁，積有年所。自創置基，三徙而安此地……釋老修真……願興伽藍……貞元十八載，余以進士客於江浙，時適天台，與修真會遇於剡之陽。師言：“□禪有念，今兹果矣”。顧謂余曰：後當領鎮此道，幸願建□龍宫，以資福慶。”余以爲孟浪之詞，笑而不答。師曰：“星歲有期，愚有冥告。”……大和癸丑歲，余自分命洛陽，承詔以檢校左騎省廉察於兹。歲逾再□，而修真已爲異物，龍宫棟宇將盡。命告墳塔，因追昔言……將以蕆事。余以俸錢三千貫□□，監軍使毛公承泰亦施以月俸，俾從事僚吏，咸同勝因……浹旬而垣墉四周，逾月而棟幹連合……余固不敢以修真之言自伐，俾竭誠以爲人，刻石記言於寺之刹。」
初學記卷一引春秋佐助期曰：「漢相蕭何，長七尺八寸，昴星精。」
晉書卷三四杜預傳：「預初在荆州，因宴集，醉卧齋中。外人聞嘔吐聲，竊窺於户，止見一大蛇垂頭而吐。聞者異之。」
房千里博士初上第，遊嶺徼詩序云：「有進士韋滂者，自南海邀趙氏而來，十九夕爲余妾。余以鬢髮蒼黄，倦於遊從，將爲天水之别，止素秋之期，縱京洛風塵，亦其志也。趙屢對余潸然，恨恨者未得偕行。即泛輕舟，暫爲南北之夢，歌陳所契，詩以寄情曰：“鸞鳳分飛海樹秋，忍聽鐘鼓越王樓。只應霜月明君意，緩撫瑶琴送我愁。山遠莫教雙淚盡，雁來空寄八行幽。相如若返臨卭市，畫舸朱軒萬里遊。”」萬里橋在蜀川。房君至襄州，逢許渾侍御赴弘農公番禺之命，千里以情意相託，許具諾焉。纔到府邸，遣人訪之，擬持薪粟給之。曰：「趙氏卻從韋秀才矣。」許與房、韋，俱有布衣之分，欲陳之，慮傷韋義；不述之，似負房言，素款難名，爲詩代報。房君既聞，幾有歐陽四門詹太原之喪。歐陽太原亡姬之事，孟簡尚書已有序詩述之矣。渾寄房秀才詩曰：「春風白馬紫絲韁，正值蠶眠未採桑。五夜有心隨暮雨，百年無節待秋霜。重尋繡帶朱藤合，卻認羅裙碧草長。爲報西遊減離恨，阮郎纔去嫁劉郎。」
房千里，字鵠舉，河南人，房琯族曾孫新唐書卷七一下宰相世系表，大和初登進士第新唐書卷五八藝文志注，官太常博士文苑英華卷六六三羅隱上太常房博士啓，後貶高州刺史新唐書卷五八藝文志注。新唐書藝文志著録其投荒雜録、南方異物志各一卷。
文苑英華卷三七八房千里骰子選格序曰：「開成三年春，予自海上北徙，舟行次洞庭之陽。」則其大和、開成間確在嶺南。
韋滂，南海人，會昌二年進士，大中二年象州刺史見萬曆粵大記卷四，參登科記考補正第八八一頁，又新唐書卷七四上宰相世系表韋氏鄖公房有韋滂，磻子，汝州録事參軍，未知是否即此人。
萬里橋，華陽國志卷三：「西南兩江有七橋……南渡流江曰萬里橋。」元和郡縣圖志卷三一：「萬里橋架大江水，在成都縣南八里。蜀使費禕聘吴，諸葛亮祖之。禕歎曰：“萬里之路，始于此橋。”因以爲名。」宋高僧傳卷五唐中嶽嵩陽寺一行傳云：「玄宗在大明宫，從容密問社稷吉凶并祚運終畢事……曰：“陛下當有萬里之行。”……帝幸蜀……復見萬里橋，曰：“一行之言，信其神矣。”」唐國史補、續前定録、大唐傳載等皆敷衍其事。
許渾，字用晦，許圉師之後，大和六年李珪榜進士，歷當塗、太平令，監察御史、郢州刺史，終睦州刺史新唐書卷六藝文志注。渾入嶺南節度使崔龜從幕在會昌四年至五年參董乃斌唐詩人許渾生平考索，與此不合，其府主亦非弘農楊姓。又大中初，渾入爲監察御史，故此以「侍御」稱之。
歐陽詹，字行周，泉州晉江人，貞元八年登進士第，官至國子監四門助教，新唐書卷二三有傳。
孟簡，字幾道，平昌人，貞元七年進士及第，又登博學宏詞第，歷倉部員外郎、司封郎中、諫議大夫、常州刺史、給事中、浙東觀察使、户部侍郎、山南東道節度使，改太子賓客。穆宗即位，貶爲吉州司馬，量移睦州刺史，移常州刺史，入爲太子賓客、分司東都，長慶三年十二月卒。舊唐書卷一六三、新唐書卷一六有傳。太平廣記卷二七四引黄璞閩川名士傳載孟簡詩序曰：「歐陽詹初抵太原，居大將軍宴，席上有妓，北方之尤者，屢目於生，生感悦之，留賞累月。……既而南轅，妓請同行。生……辭焉，請待至都而來迎。……生竟以蹇連，不克如約，過期，命甲遣乘，密往迎妓。妓因積望成疾，不可爲也。先夭之夕，剪其雲髻，謂侍兒曰：“所歡應訪我，當以髻爲貺。”甲至，得之，以乘空歸，授髻於生。生爲之慟怨，涉旬而生亦殁。」全唐詩卷七四三收孟簡此詩，題詠歐陽行周事。
才調集卷一歸此詩於無名氏，題客有新豐館題怨别之詞因詰傳吏盡得其實偶作四韻嘲之。又許渾丁卯集卷上有途經敷水，唯首尾二聯與此不同。此條記事殆輾轉附會，多有不實。
劉長卿郎中，皆謂前有沈、宋、王、杜，後有錢、郎、劉、李。劉君曰：「李嘉祐、郎士元，焉得與予齊稱也！」每題詩，不言其姓，但長卿而已，以海内合知之乎。士林或之譏也。宋雍初無令譽，及嬰瞽疾，其詩名始彰。盧員外綸作擬僧之詩，僧清江作七夕之詠，劉隨州有眼作無眼之句，宋雍無眼作有眼之詩，詩流以爲「四背」，或云「四倒」，然辭意悉爲佳致乎。盧公詩曰：「願得遠公知姓字，焚香洗鉢過餘生。」清江上人詩曰：「唯愁更漏促，離别在明朝。」劉隨州詩曰：「細雨濕衣看不見，閑花落地聽無聲。」宋君詩曰：「黄鳥不堪愁裏聽，緑楊宜向雨中看。」
劉長卿，字文房，宣州人，家于長安，少居嵩山讀書。天寶中登進士第，歷任長洲尉、海鹽令，上元元年貶潘州南巴尉，又以檢校祠部員外郎爲鄂岳轉運使判官，知淮西、鄂岳轉運留後，受誣貶睦州司馬，建中初爲隨州刺史，貞元中卒參唐才子傳校箋卷二。新唐書藝文志著録文集十卷。此稱郎中，蓋謂其爲鄂岳轉運使判官之時檢校祠部員外郎。
「沈宋」謂沈佺期、宋之问，「钱郎」謂钱起、郎士元。中興間氣集卷上評錢起曰：「士林語曰：“前有沈宋，後有錢郎。”」又卷下評郎士元曰：「員外河嶽英奇，人倫秀異。自家刑國，遂擁大名，右丞以往，與錢更長。」
李嘉祐，字從一，趙州人，天寶七載楊譽榜進士，爲秘書正字，貶鄱陽令，移江陰令，又官台州、袁州刺史。有詩一卷。郎士元，字君胄，定州人。天寶十五載盧庚榜進士。後爲渭南尉，遷拾遺，歷員外郎，出爲郢州刺史。有詩一卷。事蹟見新唐書藝文志、唐才子傳校箋卷三。皎然詩式卷四：「大曆中，詞人多在江外，皇甫冉、嚴維、張繼、劉長卿、李嘉祐、朱放竊占青山白雲、春風芳草，以爲己有。」
文苑英華卷七一六權德輿秦徵君校書與劉隨州唱和詩序曰：「悉索笈中，得數十編，皆文場之重名强敵，且見校以故隨州劉君長卿贈答之卷，惜其長往，謂予宜敘。戲夫，彼漢東守，嘗自以爲“五言長城”，而公緒用偏伍奇師，攻堅擊衆，雖老益壯，未嘗頓鋒。」
盧綸，字允言，著籍蒲州，大曆十才子之一，代宗時，宰相王縉、元載薦爲閿鄉尉充集賢學士、秘書省校書郎，出爲陝府户曹參軍，密縣令，又以檢校户部郎中爲河東節度使渾瑊判官，卒於河中。新唐書卷二三有傳，又見舊唐書卷一六三盧簡辭傳附盧綸傳參傅璇琮盧綸考，收入氏著唐代詩人叢考。
僧清江，會稽人，於浙陽天竺戒壇求法，與清晝齊名，號「會稽二清」，宋高僧傳卷一五有傳。
此係七夕中句，詩見古今歲時雜詠卷二六、唐僧弘秀集卷五。宋高僧傳卷一五唐襄州辯覺寺清江傳曰：「江嘗爲七夕詩，或謂之“四背”中一背也。」
此係送嚴員外中句，詩見中興間氣集卷下、文苑英華卷二七，三體唐詩卷三，衆妙集題吴中贈别嚴士元。才調集卷八歸於李嘉祐名下。
武后朝嚴安之、挺之，昆弟也。安之爲長安戎曹，權過京尹，至今爲寮者願得安之之術焉。挺之則登歷臺省，亦有時名，娶裴卿之女，纔三夕，其妻夢一人佩服金紫，美鬚鬢，曰：「諸葛亮也，來爲夫人兒。」既妊而産嬰孩，其狀端偉，頗異常流，挺之薄其妻而愛其子。嚴武年八歲，詢其母曰：「大人常厚玄英，玄英，挺之妾也。未嘗慰省阿母，何至於斯乎？」母曰：「吾與汝，母子也。以汝尚幼，未之知也。汝父薄幸，嫌吾寢陋，枕席數宵，遂即懷汝，自後相棄如離婦焉。」其母悽咽，武亦憤惋難處。候父既出，玄英方睡，武持小鐵鎚擊碎其首。及挺之歸，驚愕，視之，乃斃矣。左右曰：「小郎君戲運鐵鎚而致之。」挺之呼武至，曰：「汝何戲之甚矣！」武曰：「焉有大朝人士，厚其侍妾，困辱兒之母乎？故須擊殺，非戲之也。」父曰：「真嚴挺之之子。」而每抑遏，恐其非器。
武年二十三，爲給事黄門侍郎，明年，擁旄西蜀，累於飲筵，對客騁其筆札。杜甫拾遺乘醉而言曰：「不謂嚴挺之有此兒也。」武恚目久之，曰：「杜審言孫子擬捋虎鬚？」合座皆笑，以彌縫之。武曰：「與公等飲饌謀歡，何至於祖考矣！」房太尉琯亦微有所忤，憂怖成疾。武母恐害賢良，遂以小舟送甫下峽。母則可謂賢也，然二公幾不免於虎口矣。李太白爲蜀道難，乃爲房、杜之危也，略曰：「劍閣峥嶸而崔嵬，一夫當關，萬夫莫開。所守或非人，化爲狼與豺。此謂武之酷暴矣。朝避猛虎，夕避長蛇。磨牙吮血，殺人如麻。錦城雖云樂，不如早還家。蜀道之難難於上青天，側身西望長咨嗟。」杜初自作閬中行：「豺狼當路，無地遊從。」或謂章仇大夫兼瓊爲陳拾遺雪獄，陳晃，字子昂。高適侍御與王江寧昌齡申冤，當時用爲義士也。李翰林作此歌，朝右聞之，疑嚴武有劉焉之志。支屬刺史章彝，因小瑕，武遂棒殺，後爲彝外家報怨，嚴氏遂微焉。
挺之原作「定之」，據稗海本、四庫本、唐語林卷四改，下同。按舊唐書卷九九、新唐書卷一二九有嚴挺之傳。又元和姓纂卷五記其兄弟名挹之、損之。
未嘗慰省阿母「未嘗」，原作「未常」，據王本、袁本、褚本、稗海本、唐語林卷四改。
房太尉琯亦微有所忤「琯」，原作「綰」，據唐語林卷四、舊唐書卷一一一房琯傳改。「忤」，原作「誤」，據王本、袁本、褚本、稗海本、四庫本、唐語林卷四改。
然二公幾不免於虎口矣「矣」，原作「乎」，據王本、袁本、褚本、稗海本、四庫本、唐語林卷四改。
略曰王本、袁本、褚本、稗海本、四庫本作「其略曰」。
一夫當關「關」，原作「門」，據王本、袁本、褚本、稗海本、四庫本、唐語林卷四改。
嚴安之，華州華陰人，歷萬年尉太平廣記卷三九引逸史、河南丞舊唐書卷一八六下酷吏傳、京兆尹類説卷五引縉紳脞説，玄宗時著名酷吏。嚴挺之，名浚，以字行，神龍元年制舉擢第，授義興尉，歷考功員外郎、給事中、登、濮、汴等州刺史、刑部侍郎、尚書左丞、中書侍郎，舊唐書卷九九、新唐書卷一二九有傳。據元和姓纂卷五，安之父爲户部郎中方嶷，挺之父爲利州司功方約，二人爲堂兄弟。又二人仕宦皆在玄宗朝，非武后朝。
封氏聞見記卷九：「嚴安之、崔譚俱爲赤尉，力行猛政。」元氏長慶集卷五五故金紫光禄大夫檢校司徒兼太子少傅贈太保鄭國公嚴公行狀曰：「先是開元、天寶間，安之尉京劇，挺之更右職，破壞豪黠如神明。」
舊唐書嚴挺之傳：「開元中爲考功員外郎，典舉二年，大稱平允……張九齡入相，用挺之爲尚書左丞，知吏部選……爲一時精選……自爲墓誌曰：……前後歷任二十五官，每承聖恩，嘗忝獎擢。」
嚴武，字季鷹，挺之子，以門蔭入仕，歷給事中、京兆少尹、綿州刺史、成都尹兼御史大夫充劍南節度使，封鄭國公。永泰元年卒，年四十。舊唐書卷一一七、新唐書卷一二九有傳。舊唐書本傳：「嚴武，中書侍郎挺之子也，神氣雋爽，敏於聞見，幼有成人之風。」
舊唐書卷一六李林甫傳：「挺之初娶妻，出之。」所出妻未必即嚴武之母，然挺之或因此有薄幸之傳聞。
舊唐書嚴武傳：「至德初……累遷給事中。既收長安，以武爲京兆少尹兼御史中丞，時年三十二。……以劍南兩川合爲一道，拜武成都尹兼御史大夫充劍南節度使……二聖山陵以武爲橋道使……尋遷黄門侍郎……復拜成都尹、充劍南節度等使。」據此則嚴武至德初爲給事中，時年三十二，代宗即位不久爲黄門侍郎，次年復鎮西川。此條所録嚴武年歲及官職皆有所本，然皆不確。
舊唐書卷一九下杜甫傳：「杜甫字子美……祖審言……武與甫世舊，待遇甚隆。甫性褊躁無器度，恃恩放恣，嘗憑醉登武之牀，瞪視武曰：“嚴挺之乃有此兒！”武雖急暴，不以爲忤。」又唐國史補卷上：「嚴武少以强俊知名，蜀中坐衙，杜甫袒跣登其机案，武愛其才，終不害」。唐摭言卷一二曰：「杜工部在蜀醉後，登嚴武之牀，厲聲問武曰：“公是嚴挺之子乎？”武色變。甫復曰：“僕乃杜審言兒。”于是少解」。新唐書卷二一杜甫傳：「甫嘗醉登武牀，瞪視曰：“嚴挺之乃有此兒！”武亦暴猛，外若不爲忤，中銜之。一日，欲殺甫及梓州刺史章彝，集吏於門。武將出，冠鈎於簾三，左右白其母，奔救得止，獨殺彝。」
舊唐書嚴武傳：「至德初，肅宗興師靖難，大收才傑，武杖節赴行在。宰相房琯以武名臣之子，素重之，及是首薦，才略可稱。……初爲劍南節度使，舊相房琯出爲管内刺史。琯於武有薦導之恩，武驕倨，見琯略無朝禮，甚爲時議所貶。」
太平廣記卷四九六引尚書故實：「李白嘗爲蜀道難歌曰：“蜀道難，難於上青天。”白以刺嚴武也。後陸暢復爲蜀道易曰：“蜀道易，易於履平地。”暢佞韋皋也。初暢受知於皋，乃爲蜀道易獻之。」尚書故實：「蜀道難，李白罪嚴武也，暢感韋之遇，遂反其詞焉。」按蜀道難之旨，異説紛紜，宋蕭士贇李太白集分類補注卷一三謂刺玄宗幸蜀之非計。宋本李集此題下注「諷章仇兼瓊也」，沈括夢溪筆談卷四、洪邁容齋續筆卷六皆從此説。本事詩高逸及唐摭言卷七皆稱李白初至京，賀知章見此詩而賞之。又爲河嶽英靈集收入，英靈集收詩下限爲天寶十二載，則詩作于安史亂前，顯與嚴武或玄宗無關。然後世異説紛紛，或因詩附會本事，雖多訛誤，亦源自當日見聞。
補注杜詩卷九發閬中：「前有毒蛇後猛虎，溪行盡日無村塢。江風蕭蕭雲拂地，山木慘慘天欲雨。女病妻憂歸意速，秋花錦石誰復數。别家三月一得書，避地何時免愁苦。」首聯注引洙曰：「時盗賊縱横，賦役煩重，而民不安居也。」又同卷閬山歌注引趙曰：「春正月自梓州挈家再往閬中，三月之半，聞嚴武再鎮蜀，遂離閬歸成都。」則杜甫閬中諸詩乃歸蜀復依嚴武途中所作，正與此説相反。
章仇兼瓊，字兼瓊，魯郡任城人寶刻叢編卷七唐户部尚書章仇兼瓊碑。父玄素，贈東平郡太守全唐文卷三二韋述贈東平郡太守章仇府君神道之碑。歷殿中侍御史、主客員外郎文苑英華卷三九一孫逖授章仇兼瓊主客員外郎制、開元二十七年以益州司馬權劍南節度等使，官至户部尚書、殿中監，謚曰忠上揭寶刻叢編著録章仇兼瓊碑。其爲御史大夫在天寶三載見上揭韋述文，故稱。
陳晃，事蹟無考。陳子昂，字伯玉，梓州射洪人，文明元年登進士第全唐文卷七三二趙儋故陳拾遺陳公旌德碑。武后時官右拾遺。聖曆元年解官歸鄉，爲縣令段簡陷害，死於獄。舊唐書卷一九中、新唐書卷一七有傳，又文苑英華卷七九三收録盧藏用陳子昂别傳。何焯義門讀書記卷五四：「章仇兼瓊鎮蜀，去子昂已遠，安得爲之雪獄？」
王昌齡，字少伯，京兆萬年人，開元十五年登進士第，授秘書省校書郎，二十二年登博學宏詞科，遷汜水尉，後以事謫嶺南，開元二十八年北還，改江寧丞，又貶龍標尉。安史之亂，避亂江淮，爲亳州刺史閭丘曉所殺。舊唐書卷一九下、新唐書卷二三有傳。以其曾爲江寧丞，故稱王江寧。新唐書本傳云：「張鎬按軍河南，兵大集，閻丘曉最後期。將戮之，辭曰：“有親，乞貸餘命。”鎬曰：“王昌齡之親欲與誰養？”曉默然。」
後漢書卷七五劉焉傳：「劉焉遂任張魯以爲督義司馬，與别部司馬張修將兵掩殺漢中太守蘇固，斷絶斜谷，殺使者。」
章彝，湖州人，循王府長史，後爲梓州刺史古今姓氏書辨證卷一三。舊唐書卷一一七嚴武傳：「梓州刺史章彝，初爲武判官，及是小不副意，[召]赴成都，杖殺之。」
僧清江撰唐故安國寺清源律師墓誌并序拓片刊新中國出土墓誌河南卷下册：「律師諱清源，俗姓嚴氏……祖挺之，唐中書侍郎；父武，黄門侍郎……大曆十一年十月廿七日……終於本院，春秋二十八，僧臘有九。慈母主喪，垂白祭子。」以此觀之，嚴武死後，嚴氏一族確似衰微。
余以曾子迴車，不入勝母之閭，吕不韋有桐輪之媚，是乃曾參立孝行之名，不韋抱淫邪之責。邇之進退者，豈以二子而隲是非乎？渚宫有李令者，自宰延安，本狡猾之徒也，强爲篇章而干謁。時有歸評事任江陵醝院，常懷恤士之心。李令既識歸君，累求救貸，而悉皆允諾。又云「某欲尋親湖外」，輒假舍而安家族。歸君亦慜諾之。李且乘舟而去，不二旬，其妻遣僕使告丐餱糧，主人拯其乏絶。李忽寄書於醝院，情況款密，且異尋常，書中有贈家室等詩一首，意欲組織歸君。歸君怏恨，悔而不能明，與率武陵渠江之務，以糊其口焉。舉士沈擢，既違名路，從知長沙，每述於同院衆賓，用兹戒慎也。李令寄妻詩曰：「有人教我向衡陽，一度思歸欲斷腸。爲報艷妻兼少女，與吾覓取朗州場。」
時有歸評事任江陵醝院「時」字下原有「貴」字，據王本、袁本、褚本、劉校、稗海本、太平廣記卷二六四删。
歸君亦慜諾之「慜」，原作「敏」，據太平廣記卷二六四改。王本、袁本、褚本、稗海本、四庫本作「憫」。
史記卷八三鄒陽列傳：「故縣名勝母，而曾子不入。」後漢書卷四一鍾離意傳：「曾參迴車於勝母之閭。」
史記卷八五吕不韋列傳：「始皇帝益壯，太后淫不止。吕不韋恐覺禍及己，乃私求大陰人嫪毐以爲舍人，時縱倡樂，使毐以其陰關桐輪而行，令太后聞之，以啗太后。」
宰延安，謂李令爲延州延長縣令。延安，延長縣舊稱，元和郡縣圖志卷三：「延長縣……後魏原置廣安縣，隋仁壽元年以“廣”字犯皇太子名，改爲延安。」延長縣令，正七品上，係六品以下尚書省旨授官，一任官滿，需去官守選一定年限，方可再經吏部銓叙注擬下一任官。期間如經人薦舉或辟署，則有機會直接轉任新職，而欲求得薦舉，則需以詩文干謁相關官員。故李令大抵曾任延長縣令，解官之後，多方干謁以謀新職。
醝院，即唐代後期鹽鐵、度支分設各地之巡院的别稱，唐會要卷八七：「乾元元年第五琦加度支郎中，尋兼中丞，爲鹽鐵使。於是始立鹽鐵法，就山海井竈收榷其鹽，立監院官吏。」其後「鹽鐵使劉晏……自淮北置巡院十三。」新唐書卷五四食貨志中晚唐時，度支通過江陵、揚子留後徵收江淮兩税及鹽利，唐會要卷八七：「江陵留後爲荆、衡、漢、沔東界、彭蠡南及日南兩税使，度支山南西道分巡院官充三川兩税使。」則江陵巡院，一度執掌西部六道財税收入，其官吏權重可知。巡院官例帶朝銜，此所謂評事，即試大理評事，亦即巡院官所帶朝銜參李錦繡唐後期的巡院，收入氏著唐代財政史稿下卷。
武陵即朗州舊稱，舊唐書卷四地理志三：「朗州下，隋武陵郡。」武陵渠江之務即下文詩中所謂朗州場。場謂鹽場，乃食鹽集中轉輸之所。顔魯公集載殷亮撰顔真卿行狀云：「公……以定錢收景城郡鹽，沿河置場，令諸郡略定一價，節級相輸。」唐代後期，各鹽場隷屬屬地巡院。其官長地位不高而收入頗豐，往往由上級巡院官辟署，多任前州縣官。文苑英華卷八七沈亞之杭州場壁記云：「顧杭州雖一場耳……每歲官入三十六萬千計……自是汲利之官益重矣。前年京兆韋子諒官始縣主簿，有能名，及秩謝當歸，是時尚書職方郎中崔稜爲揚子留後使，聞其行，遂邀署之。」其事略同歸評事之署李令爲朗州場官參前揭李錦繡文。
長沙，潭州舊稱，舊唐書卷四地理志云：「潭州中都督府，隋長沙郡。」湖南觀察使治潭州，故稱。唐後期，方鎮往往自辟僚屬，落第舉子往往入幕爲從事，亦出身之重要一途。
開成元年秋，詔禮部高侍郎鍇復司貢籍，曰：「夫宗子維城，本枝百代，封爵便宜，無令廢絶。常年宗正寺解送人，恐有浮薄，以忝科名，在卿精揀藝能，勿妨賢路。其所試賦則准常規，詩則依齊梁體格。」乃試琴瑟合奏賦、霓裳羽衣曲詩。主司先進五人詩，其最佳者，其李肱乎。次則王收日斜見賦，則文選中雪賦、月賦也。況肱宗室，德行素明，人才俱美，敢不公心，以辜聖教！乃以牓元及第。霓裳羽衣曲詩，任用韻。李肱：「開元太平時，萬國賀豐歲。梨園獻舊曲，玉座流新製。鳳管遞參差，霞衣競摇曳。宴罷水殿空，輦餘春草細。蓬壺事已久，仙樂功無替。詎肯聽遺音，聖明知善繼。」上披文曰：「近屬如肱者，其不忝乎。有劉安之識，可令著書；執馬孚之正，可以爲傅。秦嬴統天下，子弟同匹夫，根本之不深固，曹冏曷不非也。」
評曰：「李君文章精練，行義昭詳，策名於睿哲之朝，得路於韋、蕭之室。然止於岳、齊二牧，未登大任，其有命焉！」
開成元年秋「開成」，原作「文宗」，據謝本、太平廣記卷一八一、唐詩紀事卷五二改。按唐會要卷七六：「開成元年、二年、三年，並高鍇知貢舉」。
鳳管遞參差「遞」，原作「勢」，據謝本、王本、稗海本、太平廣記卷一八一改。按文苑英華卷一八四、唐文粹卷一七下録此詩皆作「遞」。
執馬孚之正可以爲傅「傅」，原作「傳」，據王本、褚本、稗海本改。按晉書卷三七安平獻王孚傳云：「孚還京師，轉太傅。」
高鍇，字弱金，元和九年登進士第，升博學宏詞科，累遷吏部員外郎、司勳郎中、諫議大夫、中書舍人、禮部侍郎，後出爲鄂州刺史、鄂岳觀察使，卒，舊唐書卷一六八、新唐書卷一七七有傳。鍇于開成元、二、三年三知貢舉唐會要卷七六，其開成元年知貢舉後遷禮部侍郎，故此稱高侍郎。
新唐書卷四四選舉志：「中宗反正，詔宗室三等以下五等以上未出身……其家居業成而堪貢者，宗正寺試送，監舉如常法。」册府元龜卷六四一：「大和元年八月禮部貢院奏……其上都國子監、宗正寺、鴻臚寺舉人，並請待東都考試畢，却迴就上都考試。」續資治通鑑長編卷二八九載趙彦若奏云：「唐宗正寺歲選進士二十人，與國子監、京兆府相比，李程、李肱皆爲舉首。」
册府元龜卷四：「文宗開成元年二月癸未……帝曰：“從來文格非佳，昨試進士題目是朕自出。”」又卷六四一：「開成元年正月……自其年至二年、三年並高鍇知貢舉，每年皆恩賜題目，及第並四十人。」
唐闕史卷下：「開成初，文宗皇帝躭翫經典，妙古博雅，常欲黜鄭衛之樂，復正始之音。有太常寺樂官尉遲璋……成霓裳羽衣曲以獻。詔中書門下及諸司三品以上具常朝服，班坐以聽……因以曲名宣賜貢院，充試進士賦題。」
李肱，開成二年及第，歷邢州刺史前邢州刺史李肱兒母大儀墓誌，拓片刊千唐誌齋藏誌第一一六二號、岳州刺史、齊州刺史見本條下文。
唐詩紀事卷五二：「高鍇奏曰：“臣鍇昨日奉宣進旨，令將進士所試詩賦進來者。……今年詩賦題目出自宸衷……臣日夜考校，敢不推公。就中進士李肱霓裳羽衣曲詩一首最爲迥出，更無其比……兼是宗枝，臣與狀頭第一人，以奬其能；次張堂，詩一首亦絶好，亞次李肱，臣與第二人；其次沈黄中，琴瑟合奏賦又似文選中雪、月賦體格，臣與第三人；其次王牧，賦自立意緒，言語不凡，臣與第四人；其次柳棠，詩賦興思敏速，日中便成，臣與第五人。凡此五卷詩賦，擢其中科，實所不愧。……李肱舊文亦好，人物絶奇，每視其他日必爲卿相，宗枝之俊，實謂難得，况屬籍之中，讀書爲文者甚少，伏望聖恩，俯留宸覽。……其李肱詩賦，伏望陛下聖慈，特賜降奬飾，宣示百寮，以勸皇族修飾之道。臣謬忝主司，不勝慺慺之誠。其詩賦總爲一卷，謹随狀奉進以聞。”」
漢書卷四四淮南王傳：「淮南王安爲人好書鼓琴……招致賓客方術之士數千人，作爲内書二十一篇，外書甚衆。又有中篇八卷，言神仙黄白之術，亦二十餘萬言。……初，安入朝，獻所作内篇新出，上愛秘之，使爲離騷傳，旦受詔，日食時上。」
晉書卷三七安平獻王孚傳：「孚還京師，轉太傅。及高貴鄉公遭害，百官莫敢奔赴，孚枕尸於股，哭之慟，曰：「殺陛下者臣之罪。」奏推主者。會太后令以庶人禮葬，孚與群公上表，乞以王禮葬。從之。」
三國志卷二武文世王公傳注引魏氏春秋載曹冏上書論宜封建宗室，文繁不録。
登州賈者馬行餘，轉海擬取昆山路適桐廬，時遇西風而吹到新羅國。新羅國君聞行餘中國而至，接以賓禮，乃曰：「吾雖夷狄之邦，歲有習儒者舉於天闕，登第榮歸，吾必禄之且厚。乃知孔子之道，被於華夏乎！」因與行餘論及經籍。行餘避位曰：「庸陋賈豎，長養雖在中華，但聞土地所宜，不識詩書之義。熟詩書、明禮律者，其唯士大夫乎。非小人之事也。」遂乃言辭，揚舲背扶桑而去。新羅君訝曰：「吾以中國之人，盡閑典教，不謂尚有無知之俗歟！」行餘還至鄉井，自以貪恡百味好衣，愚昧不知學道，爲夷狄所嗤，況於英哲也。
爲夷狄所嗤「嗤」，原作「咄」，據謝本、稗海本、四庫本、太平廣記卷四八一改。
轉海，謂取海路，晚唐五代，登州至兩浙有海路可通。舊五代史卷二司馬鄴傳云：「開平三年，使於兩浙，時淮路不通，乘驛者迂迴萬里……自番禺泛海至閩中，達于杭越；復命則備舟檝，出東海，至于登萊。」建炎以來繫年要録卷五二：「山東艱食而帛踴貴，商人多市江浙米帛，轉海而東。」參陶希聖唐代之交通第一四六頁
新唐書卷四三下地理志：「登州東北海行，過大謝島、龜歆島、末島、烏湖島三百里。北渡烏湖海，至馬石山東之都里鎮二百里。東傍海壖，過青泥浦、桃花浦、杏花浦、石人汪、橐駝灣、烏骨江八百里。乃南傍海壖，過烏牧島、貝江口、椒島，得新羅西北之長口鎮。又過秦王石橋、麻田島、古寺島、得物島，千里至鴨淥江唐恩浦口。乃東南陸行，七百里至新羅王城。」圓仁入唐求法巡禮行記卷一：「登州牟平縣唐陽陶村之南邊，去縣百六十里，去州三百里，從此東有新羅國。」又同卷「加以彼新羅與張寶高興亂相戰，得西風及乾坤風，定着賊境。案舊例：自明州進發之船，爲吹着新羅境；又從揚子江進發之船，又着新羅」，可知從登州出發，取海路至江南，遇西風，則易被吹至新羅。
三國史記卷一：「元聖王四年七八八春，始定讀書三品以出身。讀春秋左氏傳，若禮記，若文選，而能通其義，兼明論語、孝經者，爲上；讀曲禮、論語、孝經者，爲中；讀曲禮、孝經者，爲下。若博通五經、三史、諸子百家書者，超擢用之。」唐爲外籍人士設賓貢科，新羅人登第尤多，東史綱目卷五上：「長慶初，金雲卿始登賓貢科。所謂賓貢科者，每自别詩，附名榜尾。自雲卿後至唐末，登科者五十八人……皆達於成材。」
李尚書訥夜登越城樓，聞歌曰：「雁門山上雁初飛」，其聲激切，召至，曰：「去籍之妓盛小藂也。」曰：「汝歌何善乎？」曰：「小藂是梨園供奉南不嫌女甥也，所唱之音，乃不嫌之授也。今色將衰，歌當廢矣！」時察院崔侍御元範，自府幕而拜，即赴闕庭，李公連夕餞崔君於鏡湖光候亭，屢命小藂歌餞，在座各爲一絶句贈送之。亞相爲首唱矣。崔下句云：「獨向柏臺爲老吏。」皆曰：「侍御鳳閣中書即其程也，何以老於柏臺？」衆請改之。崔讓曰：「某但止於此任，寧望九遷乎？」是年秋，崔君鞠獄於譙中，乃終於柏臺之任矣。楊、封、盧、高數篇，亦其次也。聽盛小藂歌送崔侍御，浙東廉使李訥：「繡衣奔命去情多，南國佳人斂翠蛾。曾向教坊聽國樂，爲君重唱盛叢歌。」奉和亞台，御史崔元範：「羊公留宴峴山亭，洛浦高歌五夜情。獨向柏臺爲老吏，可憐林木響餘聲。」團練判官楊知至：「燕趙能歌有幾人，落花迴雪似含嚬。聲隨御史西歸去，誰伴文翁怨九春？」觀察判官封彦沖：「蓮府纔爲緑水賓，庾杲之在王儉府，似芙蓉泛緑水，故有此句。忽乘駿馬入咸秦。爲君唱作西河調，日暮偏傷去住人。」觀察支使盧鄴：「何郎戴笏别賢侯，更吐歌珠宴庾樓。莫道江南不同醉，即陪舟檝上京遊。」前進士高湘：「謝安春渚餞袁宏，千里仁風一扇清。歌黛慘時方酩酊，不知公子重飛觥。」處士盧溵：「烏臺上客紫髯公，共捧天書静鏡中。桃葉不須歌白苧，耶溪暮雨起樵風。」
羊公留宴峴山亭「羊公」，原作「楊公」，據唐詩紀事卷五九、詩話總龜卷四三及晉書卷三四羊祜傳改。
李訥，字敦止，登進士第，以左補闕充翰林學士，歷官中書舍人、浙東觀察使、兵部尚書等，舊唐書卷一五五李遜傳附見，新唐書卷一六二有傳。其爲浙東觀察使在大中六年八月至大中九年九月嘉泰會稽志卷二、會稽掇英總集卷一八。
舊唐書卷二八樂志一：「玄宗又於聽政之暇教太常樂工子弟三百人爲絲竹之戲……號爲皇帝弟子。又云梨園弟子，以置院近於禁苑之梨園。」段安節樂府雜録曰：「貞元中，有田順郎曾爲宫中御史娘子……武宗已降，有陳幼青、南不嫌。」
崔元範，父豈，僖宗朝宰相崔彦昭之長兄唐故秦國太夫人贈晉國太夫人鄭夫人合祔墓誌，拓片未刊，大中六、七年間爲浙東觀察使從事，大中七年八月在監察御史任上雍丘縣尉崔府君夫人盧氏合祔墓誌銘，拓片刊千唐誌齋藏誌第一一二三號。
亞相，即指李訥。訥時帶御史大夫憲銜舊唐書卷一八下宣宗紀。漢書卷一九上百官公卿表：「御史大夫，秦官，位上卿，銀印青綬，掌副丞相。」敦煌文書伯三七二二記室備要上卷收賀御史大夫文一篇，原注釋御史大夫曰「一名亞相」。
封氏聞見記卷三：「宦途之士自進士而歷清貴，有八儁者，一曰進士出身、制策不入；二曰校書、正字不入；三曰畿尉不入；四曰監察御史、殿中不入；五曰拾遺、補闕不入；六曰員外郎、郎中不入；七曰中書舍人、給事中不入；八曰中書侍郎、中書令不入。言此八者尤爲儁捷，直登宰相，不要歷餘官也。同寮遷拜或以此更相譏弄。」
柏臺謂御史臺。前揭崔元範母鄭氏合袝墓誌云：「長曰元範，由拔萃科聘諸侯府，昇憲臺爲監察御史，不幸短折，士林痛之。」
楊知至，字幾之，刑部尚書楊汝士之子。登進士第。曾以比部郎中知制誥、歷官京兆尹，工部、户部侍郎等。舊唐書卷一七六、新唐書卷一七五有傳。
封彦沖，事跡無考。封彦卿，大中元年進士，大中十三年，由中書舍人貶潮州刺史舊唐書卷一八下宣宗紀。
南史卷四九庾杲之傳：「王儉用杲之爲衛將軍長史，安陸侯蕭緬與儉書曰：“盛府元僚，寔難其選，庾景行泛渌水、依芙蓉，何其麗也！”時人以入儉府爲蓮花池，故緬書美之。」
盧鄴，字漳臣，太子太師盧鈞子新唐書卷七三上宰相世系表三上，大中四年登進士第唐詩紀事卷五九，歷官秘書省校書郎新唐書卷七三上宰相世系表三上、金部郎中郎官石柱題名考第七四頁。
高湘，字濬之，鄂岳觀察使高鍇子，登進士第，嘗以員外郎知制誥，歷官中書舍人、江西觀察使等。舊唐書卷一六八、新唐書卷一七七有傳。
滕倪苦心爲詩，嘉聲早播，遠之吉州，謁宗人邁郎中。吉守以「吾家鮮士，此弟則千里之駒也」。每吟其「白髮不知容相國，也同閑客滿頭生」，又題鷺鷥障子云：「映水有深意，見人無懼心。」且曰：「魏文酷陳思之學，潘岳褒正叔之文，貴集一家之芳，安以宗從疏遠矣。」倪既秋試，捧笈告遊，及留詩一首爲别。滕君得之悵然，曰：「此生必不與此子再相見也。」乃祖於太皋之閣，别異常情。倪至秋深，逝於商於之館舍，聞者莫不傷悼焉。倪詩曰：「秋初江上别旌旗，故國無家淚欲垂。千里未知投足處，前程便是聽猿時。誤攻文字身空老，卻返樵漁計已遲。羽翼凋零飛不得，丹霄無路接差池。」
滕邁，婺州東陽人，户部尚書滕珦子元和姓纂卷五、咸淳毗陵志卷二六，元和十年登進士第。開成四年官台州刺史嘉定赤城志卷八、文苑英華卷二六三趙嘏淮信賀滕邁台州，後歷刑部郎中，終睦州刺史文苑英華卷二八一趙嘏送滕邁郎中赴睦州，墓在無錫新橋門外咸淳毗陵志卷二六。
三國志卷九曹休傳：「曹休易姓名，轉至荆州，間行北歸，見太祖。太祖謂左右曰：“此吾家千里駒也。”」
太平寰宇記卷一九：「太皋城在吉州太皋縣北八十三里，臨贛水。梁天監二年，陳武帝先領兵赴難，高州刺史李遷仕築城於太皋以拒之。」
盧著作肇爲華州紇干公臮防禦判官，遊仙掌諸峰，歇馬於巨靈廟，忽寐，夢在數間空舍中，見一老嫗於大釜中燃火。盧君詢其所由，曰：「老人是華嶽神母也。」又問：「釜中煮者何物？」母曰：「橡子也。」「用此奚爲？」母愀然曰：「食之也。」盧曰：「且兒爲五嶽神主，厭於禱祠，母食樹子，豈無奉養之志乎？」母曰：「以神鬼之道，雖有君臣父子，禍福本不相及矣。祈祭之所，不呼名字者，不得饗焉。」盧夢畢，召嶽廟祝，别置神母位，常饌出生一分，公宴則闕。在家忽遺忘之，噦咽而體中不快也。
紇干公臮「臮」，原作「泉」，按李氏夫人紇干氏墓誌拓片見千唐誌齋藏誌第一一八四號云：「祖臮，皇河陽節度使，封雁門公，贈吏部尚書。」即此人，據改。
盧夢畢「畢」，謝本作「蘇」，王本、袁本、褚本、稗海本、四庫本作「覺」。
盧肇，字子發，袁州宜春人唐摭言卷三，會昌三年，以狀元登進士第唐文粹卷五盧肇進海潮賦狀。大中元年入鄂岳節度使盧商幕，咸通三、四年間繼入江陵節度使裴休、太原節度使盧簡求幕，隨即爲潼關防禦使判官，入爲秘書省著作郎，尋遷倉部員外郎充集賢院直學士進海潮賦狀，約於咸通四年出爲歙州刺史新安志卷五、繼爲宣、池刺史新安志卷五，謫春州刺史陸游渭南文集卷二八跋唐盧肇集，後爲吉州刺史，卒江西通志卷五。新唐書藝文志著録其文標集三卷、逸史三卷及史録一種參周勳初盧肇考，收入氏著唐人筆記小説考索。下文所謂華州即潼關鎮國軍，盧肇爲華州防禦判官約在咸通四年，尋入爲秘書省著作郎，故此以「著作」稱之。紇干臮，元和十年登進士第，入杜元穎劍南西道幕，大和三年南詔犯蜀，坐府主貶爲郢州長史舊唐書卷一六三杜元穎傳，後入爲庫部郎中知制誥舊唐書卷五刑法志，中書舍人新唐書卷一六三柳仲郢傳、江西觀察使文苑英華卷四八崔嘏授紇干[臮]泉江西觀察使制、工部侍郎文苑英華卷四五六沈詢授紇干[臮]泉嶺南節度使制、嶺南節度使，貶慶王府長史分司東都東觀奏記卷中，又爲河陽節度使，封雁門公，卒，贈吏部尚書李氏夫人紇干氏墓誌。據前注，盧肇爲華州防禦判官約在咸通四年左右，則紇干臮鎮華州亦在此時。
太平寰宇記卷二九：「巨靈神廟在華州華陰縣北一百二里。」文選卷二張衡西京賦：「綴以二華，巨靈贔屓」薛综注：「巨靈，河神也……古語云：此本一山當河，水過之而曲行，河之神以手擘開其上，足蹋離其下，中分爲二，以通河流。手足之跡，於今尚在。」此處當指華嶽神廟。初學記卷五引華山記曰：「山下自華岳廟列柏，南行十一里，又東迴三里至中祠，又西南出五里至南祠，南入谷口七里又至一祠。」水經注卷四：「常有好事之士，故升華岳而觀厥跡焉。自下廟歷列柏，南行十一里，東迴三里至中祠，又西南出五里至南祠，謂之北君祠，諸欲升山者至此皆祈請焉。」唐代廟在京、洛驛道之旁參嚴耕望唐代交通圖考第一册第三十三頁。
舊唐書卷二三禮儀志：「玄宗乙酉歲生，以華岳當本命。先天二年七月正位，八月癸丑，封華岳神爲金天王。開元十年，因幸東都，又於華岳祠前立碑，高五十餘尺。又於嶽上置道士觀，修功德。」自此，其廟禱祀尤盛，所謂「行旅至此，未嘗不禱金天」太平廣記卷八五華陰店嫗，不禱而過，乃有違衆之議白居易集卷六六判。
余以鬼神之道難明也，視之不見，聽之不聞，朝賢后於盟津，報受禪於晉壤，禱祀名山大川，則其兆應也。蜀前將軍關羽守荆州，夢猪嚙足，自知不祥，語其子曰：「吾衰暮矣！是若征吴，必不還爾。」果爲吴將吕蒙麾下所殛，蜀遂亡荆州。今吴楚之俗，夢半猪者，乃書其屋柱而禳之。玉泉祠，天下謂四絶之境，或言此祠鬼興土木之功而樹。祠曰三郎神，「三郎」，即關三郎也，允敬者則仿佛似睹之。緇俗居者，外户不閉，財帛縱横，莫敢盜者。廚中或先嘗食者，頃刻大掌痕出其面，歷旬愈明；侮慢者，則長蛇毒獸隨其後，所以懼神之靈，如履冰谷，非齋戒護净，莫得居之。
史記卷四周本紀：「九年，武王上祭於畢，東觀兵至於盟津……武王渡河，中流，白魚躍入王舟中，武王俯取以祭。既渡，有火自上復於下，至於王屋，流爲烏，其色赤，其聲魄。」
史記卷一五帝本紀：「於是帝堯老，命舜攝行天子之政，以觀天命。舜乃在璿璣玉衡，以齊七政。遂類於上帝，禋於六宗，望於山川，辯於群神。」正義：「按舜雖受堯命，猶不自安，更以璿璣玉衡以正天文。璣爲運轉，衡爲横簫。運璣使動於下，以衡望之，是王者正天文器也，觀其齊與不齊。今七政齊，則已受禪爲是。」
三國志卷三六關羽傳注引蜀記曰：「關羽初出軍圍樊，夢猪嚙其足，語子平曰：“吾今年衰矣，然不得還。”」
三國志卷五四吕蒙傳：「關羽自知孤窮，乃走麥城，西至漳鄉，衆皆委羽而降。權使朱然、潘璋斷其徑路，即父子俱獲。荆州遂定。」
玉泉寺初建於隋開皇十二年，乃隋文帝及時爲晉王的楊廣爲智顗所建，皇甫毗玉泉寺碑全隋文卷二八云：「玉泉寺者基此山焉，智顗禪師之卜居也，敕旨正名著額。其山嵬崿嵯峨，崎嶇崱嶷，峰疑偃盖，峦似覆船，巨力窮奇之象，洪崖譎詭之形。……皇帝外子太尉公晉王……奏聞而起寺。於是異域才情之客，慕其道而雲臻；他鄉煉行之僧，味其風而雨集……爾乃信心檀越，積善通人，咸施一材，俱投一瓦，憑兹衆力，事若神功，營之不日而成飾矣。」因關羽祠廟在旁，至唐代遂寺、祠相混，并將其建立與關羽牽合。董侹貞元十八年所作荆南節度使江陵尹裴公重修玉泉關廟記全唐文卷六八四云：「玉泉寺覆船山，東去當陽三十里，疊嶂迴擁，飛泉迤邐，信途人之净界，域中之絶景也。寺西北三百步，有蜀將軍都督荆州事關公遺廟存焉。將軍姓關名羽，河東解梁人，公族功績，詳於國史。先是陳光大中，智顗禪師者，至自天台，宴坐喬木之下，夜分忽與神遇，云願捨此地爲僧坊，請師出山，以觀其用。指期之夕，前壑震動，風號雷虩，前劈巨嶺，下堙澄潭，良材叢木，周匝其上，輪奂之用，則無乏焉。惟將軍當三國之時，負萬人之敵……生爲英賢，殁爲神靈，所寄此山之下，邦之興廢，歲之豐荒，於是乎繫。……至今緇黄入寺，若嚴官在傍，無敢褻瀆。」此傳説在唐後期至五代傳佈甚廣，黄休復益州名畫録卷中云：「蜀王知趙忠義妙於鬼神、屋木，遂令畫關將軍起玉泉寺圖，於是忠義畫自運材斸基，以至丹楹刻桷，皆役鬼神，疊栱下㭿，地架一坐，佛殿將欲起立。」
李八座翱，潭州席上有舞柘枝者，匪疾而顔色憂悴。殷堯藩侍御當筵而贈詩曰：「姑蘇太守青蛾女，流落長沙舞柘枝。滿座繡衣皆不識，可憐紅臉淚雙垂。」明府詰其事，乃故蘇臺韋中丞愛姬所生之女也。夏卿之胤，正卿之姪。曰：「妾以昆弟夭喪，無以從人，委身於樂部，恥辱先人。」言訖涕咽，情不能堪。亞相爲之吁歎，且曰：「吾與韋族，其姻舊矣。」速命更其舞服，飾以袿襦，延與韓夫人相見。夫人，吏部之姪。顧其言語清楚，宛有冠蓋風儀，撫念如其所媵，遂於賓榻中選士而嫁之也。舒元輿侍郎聞之，自京馳詩贈李公曰：「湘江舞罷忽成悲，便脱蠻靴出絳幃。誰是蔡邕琴酒客，魏公懷舊嫁文姬。」
李尚書初守廬江，有重繫者合當大辟，引慮之時，啟鳴曰：「某偶黷典章，即從誅戮。然昔於群山，專習一藝，願於貴人之前試之，乃曰長嘯也，死而無恨歟！」乃命緩繫而聽之，清聲上徹雲漢。公曰：「不謂蘇門之風，出於赭衣之下。可命鸞鶴同遊，可與孫、阮齊躅。」去其械梏，蠲其罪乎。後鎮山南，夜聞長笛之音，而瀏亮不絶。問是何人吹之也，具云：「府獄重囚。」令明日引來。官吏遞相尤怨，夜使囚徒爲樂，罪累必深。及至，發龍吟之韻，奏出塞之悲，閨思鄉情，莫不淒切。公曰：「汝之吹竹，已得其能。不事農業，可爲伶人爾。」卒歲而憐愍之，便令奔去也。
夫徐晃持刑，而行陣齊整；慕容貸法，而兵士傾心，寬猛相濟，故無不均。前聞于襄陽雕鶚高舉，後有李漢南文學推能，于、李之雙名，真亞匹也，雖楊、杜之齊勳，未比二侯之奇特者矣。
吏部之姪「姪」，原作「子」，據唐語林卷四改。按昌黎韓君夫人京兆韋氏墓誌銘拓片刊北圖藏拓第二八册：「夫人姓京兆韋氏，尚舍奉御説之次女也。年十三，執婦道於昌黎韓氏。府君諱弇……有女子一人……殿中君即韓弇從父弟愈……以其女子歸於隴西李翱。」故李翱之妻爲韓愈從姪。
不事農業「農業」，王本、袁本、褚本、稗海本、唐語林卷四作「農桑」。
李翱，字習之，陳留人，貞元十四年登進士第，歷官禮部郎中、諫議大夫知制誥、中書舍人、湖南觀察使、刑部侍郎等，會昌中卒於山南東道節度使任上。舊唐書卷一六、新唐書卷一七七有傳。其任潭州刺史、湖南觀察使，在大和七年至次年十二月，大和九年七月以檢校禮部尚書、襄州刺史充山南東道節度使。據通典卷二二，唐以六部尚書、尚書令及左右僕射爲「八座」，李翱以檢校禮部尚書充山南東道節度使，故稱「八座」。
柘枝，舞名，太平御覽卷五七四引樂苑曰：「羽調有柘枝曲，商調有掘柘枝，此舞因曲爲名，用二女童鮮衣帽，帽施金鈴，抃轉有聲，其來也，於二蓮花之中藏之，花折而後見對，舞中之雅妙者也。」唐宋宴席多設柘枝舞。
殷堯藩，嘉興人，元和九年登進士第唐摭言卷八，入湖南觀察使、河中節度使沈亞之沈下賢集卷一答殷堯藩贈罷涇原記室、福建觀察使幕鮑溶詩集卷一寄福州從事殷堯藩，又爲永樂縣令文苑英華卷三二二雍陶永樂殷堯藩明府縣池嘉蓮詠，新唐書藝文志載其詩一卷。其入李翱湖南觀察使幕約在大和七、八年間參唐才子傳校箋第三册。
韋夏卿，字雲客，杜陵人。大曆中與弟正卿俱應制舉，同時策入高等，歷官吏部郎中、給事中、蘇州刺史、吏部侍郎、京兆尹、檢校工部尚書、東都留守、太子太保等，元和元年卒。舊唐書卷一六五、新唐書卷一六二有傳，另存吕温所撰神道碑見文苑英華卷九一。
據舊唐書本傳，韋夏卿卒於元和元年，其女即便晚年所生，至大和七八已年近三十，似已不能歌舞佐筵參陳寅恪讀書札記二集雲溪友議之部，且韋夏卿官至太子太保，不當稱「故蘇臺韋中丞」，此條當有誤記。唐才子傳卷四載此事，謂舞柘枝者是韋應物女，據韋應物墓誌拓片見紀念西安碑林九百二十周年國際學術研討會論文集，韋應物卒於貞元七年，去大和七八年已四十餘年，其女此時當已近老年，無爲舞姬之可能，紀事所載亦誤。按此條所謂「蘇臺韋中丞」疑爲韋顗。顗任蘇州約在元和末、長慶初。又據舊唐書卷一七上敬宗紀，韋顗長慶四年十月爲御史中丞兼户部侍郎，次年，即寶曆元年七月轉吏部侍郎，仍兼御史中丞，同年十二月卒官，故可稱韋中丞。韋顗卒年距李翱爲湖南觀察使之時僅八、九年，年代亦相合。
舒元輿，江州人，元和八年登進士第，歷官監察御史、右司郎中、刑部侍郎等，大和九年以刑部侍郎同平章事，同年死於「甘露之變」。舊唐書卷一六九、新唐書卷一七九有傳。
廬江，廬州舊稱，舊唐書卷四地理志：「廬州，上，隋廬江郡。」李翱爲廬州刺史在寶曆元年至大和元年。
引慮，傳訊囚犯，録其罪狀及决狱情况。資治通鑑卷二七五胡注：「引慮繫囚，即漢書所謂録囚徒也。自唐以來，率曰慮囚。」
三國志卷二九王粲傳注引魏氏春秋：「阮籍少時嘗遊蘇門山，蘇門山有隱者，莫知名姓，有竹實數斛、臼杵而已。籍從之，與談太古無爲之道，及論五帝三王之義，蘇門生蕭然曾不經聽。籍乃對之長嘯，清韻響亮。蘇門生逌爾而笑。籍既降，蘇門生亦嘯，若鸞鳳之音焉。」晉書卷四九阮籍傳：「阮籍嘗於蘇門山遇孫登，與商略終古及栖神導氣之術，登皆不應，籍因長嘯而退。至半嶺，聞有聲若鸞鳯之音，響乎巖谷，乃登之嘯也。」
山南指山南東道節度使，李翱檢校禮部尚書、襄州刺史，充山南東道節度使在大和九年七月，尋卒于任。
三國志卷一七徐晃傳：「徐晃振旅還摩陂，太祖迎晃七里，置酒大會……時諸軍皆集，太祖案行諸營，士卒咸離陣觀，而晃軍營整齊，將士駐陣不動。」
晉書卷一一一慕容恪載記：「恪爲將不尚威嚴，專以恩信御物，務於大略，不以小令勞衆。軍士有犯法，密縱舍之，捕斬賊首以令軍。營内不整似可犯，而防禦甚嚴，終無喪敗。」
楊、杜指羊祜與杜預，「羊」亦寫作「楊」。羊、杜二人先後鎮襄陽，功業彪炳，晉書卷三四以兩人合傳。唐人每以羊、杜並稱，舊唐書卷一五三姚南仲傳：「雖羊、杜復生，撫百姓，御三軍，必不能成愷悌父母之政，師律善陣之制矣」，資治通鑑卷二三五取其事，胡注曰：「羊、杜謂羊祜、杜預。」
劉侍御軻者，韶右人也，幼之羅浮、九疑，讀黄老之書，欲輕舉之便，又於曹溪探釋氏關戒，遂披僧服焉僧名海納。北之筠川方等寺，又居廬岳東林寺，習南山鈔及百法論，咸得宗旨焉。獨處一室，數夢一人衣短褐，曰：「我書生也，頃因遊學，逝此一室，以主寺僧不聞郡邑，乃瘞於牖下，而屍骸跼促，死者從直，何以安也？君能遷葬，必有酬謝。」乃訪於緇屬，果其然也。尋改窆於虎溪之上，求得一柏函，劉君解所着之衣覆其骸骼。是夜，夢書生來謝，持三雞子，勸軻立食之，食訖明爽，雖冥寞之道，其不妄言。軻嚼一卵而吞，二者猶豫未食，手握之而覺。後乃精於儒學而肆文章，因策名第，歷任史館，欲書夢中之事，不可自爲傳記。吏部韓退之素知焉，曰：「待余餘暇，當爲一文贊焉。」韓公左遷，其文竟不成也。劉君之修史，時宰輔得人，藩條有事，朝廷凡有瑕勣，悉欲書之，冀人惕勵。擬縱董狐之筆，尤謗必生，匿其功過，又非史職，常暮則沈湎而出。韓公曰：「史官，國之樞機也。其如海納之醉乎？」
雲溪子以劉公之居史館而爲兩端，夫杜微之聾也，推蜀賢於葛亮；阮籍之醉也，託魏史於王沈，恐危難之逼，假聾醉而混時，遇物從機，即其尚也。昔文王葬枯骨，而德王岐周；鄒湛瘞甄舒，而名魁峴首。劉君因夢寐而解衣，遂通三學，可謂古人乎！前者有鄭廣文虔者，明皇時爲立館，故以廣文號焉，編集之外，唯日嗜酒，睹嬪妃之貴，必致邦家之禍乎。杜工部遺之歌，略曰：「廣文到官舍，置馬堂階下。醉則乘馬歸，頗遭官長罵。」「諸公袞袞登臺省，廣文先生官獨冷；諸公往往厭粱肉，廣文先生飯不足。」「才名四十年，座客寒無氊。近者蘇司業瓌，時時與酒錢。」予以劉磁州之醉，與廣文所同，避嫌遠害，未爲非也。
劉侍御原作「劉侍郎」，據太平廣記卷一一七、本卷南黔南條改。按新唐書卷五八藝文志注稱軻爲洺州刺史，似爲其終官。開成四年劉軻所撰大唐三藏大遍覺法師塔銘並序拓片刊北圖藏拓第三一册結銜爲「朝議郎、檢校尚書屯田郎中、使持節洺州諸軍事守洺州刺史兼侍御史、上柱國」，則其爲洺州刺史之時帶侍御史憲銜。
又居廬岳東林寺「又居」二字原闕，據王本、稗海本、太平廣記卷一一七補。「寺」字原闕，據王本、褚本、稗海本、太平廣記卷一一七補。
軻嚼一卵而吞二者猶豫未食太平廣記卷一一七作「嚼一而吞其二焉」，南部新書己、唐詩紀事卷四六作「嚼一而吞二」。
後乃精於儒學而肆文章「肆」，原作「隸」，據王本、稗海本、四庫本改，太平廣記卷一一七作「善屬」。
因策名第「策」，原作「榮」，據王本、褚本、稗海本、四庫本、太平廣記卷一一七改。
不可自爲傳記「自」，原作「身」，據王本、褚本、稗海本、四庫本、太平廣記卷一一七改。
吏部韓退之原作「吏部尚書韓退之」，據王本、褚本、稗海本改。四庫本作「吏部韓公退之」，太平廣記卷一一七作「吏部侍郎韓愈」。
明皇時爲立館「立」，原作「文」，據王本、褚本、稗海本、四庫本改。按新唐書卷二二鄭虔傳：「玄宗愛其才……更爲置廣文館，以虔爲博士。」
才名四十年「四十」，王本、褚本、稗海本、九家集注杜詩卷二戲簡鄭廣文兼呈蘇司業作「三十」。
劉軻，字希仁，彭城人，其家天寶末徙貫嶺南，元和初隱廬山唐文粹卷八八劉軻上座主書，元和十三年登進士第，大和元年爲集賢修撰册府元龜卷四八一，次年在福建觀察使張仲方幕中黄御史集卷五莆山靈巖寺碑銘。大和八年以膳部員外郎充史館修撰宋高僧傳卷一一唐南陽丹霞山天然傳，開成四年以秘書丞充史館修撰寶刻叢編卷一五，同年爲洺州刺史兼侍御史劉軻大唐三藏大遍覺法師塔銘並序。新唐書藝文志載其三傳指要三卷、帝王曆數歌一卷、牛羊日曆一卷、文集一卷。
唐文粹卷八二劉軻與馬植書：「予方去兒童……適遭天譴，重罹凶咎，日月之下，獨有形影存之……歷數歲，自洙泗，渡於淮，達於江，過洞庭、三苗，踰郴而南，沿湞江，浮滄溟，抵羅浮，始得師於壽春楊生。」
唐摭言卷一一：「劉軻……求黄老之術，隱於廬山。」
文苑英華卷七八六劉軻廬山東林寺故臨壇大德塔銘并序曰：「維元和十年冬十月己亥，我具壽大師歸於廬山東林寺……軻嘗執吾大師之巾錫。」唐摭言卷一一：「劉軻……少爲僧，止于豫章高安縣南果園。」北夢瑣言卷三：「梁相張策嘗爲僧，返俗應舉，亞台鄙之。或曰：“劉軻、蔡京得非僧乎？”亞台曰：“劉、蔡輩雖作僧，未爲人知。”」
筠川，指高安縣，太平寰宇記卷一六：「筠州理高安縣……以地産筠篁爲名。武德八年州廢。」説郛卷六七上引雷次宗豫章古今記載高安縣有方等寺。
劉軻與馬植書：「元和初，方下羅浮，越梅嶺，泛贛江，浮彭蠡，又抵於匡廬。」唐詩紀事卷四六引樂天云：“盧山自陶、謝後，貞元初有符載、楊衡輩隱焉。今讀書屬文，結茅岩谷者，猶一二十人，其中秀出者有彭城劉軻，開卷慕孟軻爲人，秉筆慕揚雄、司馬遷爲文，軻志不息，異日必能跨符、楊而攀陶、謝矣。”廬山記卷三引九江録云：「劉軻書堂在凌雲峰下，早年居此。」
南山鈔，即南山三大部，係唐道宣所撰四分律行事鈔、四分律戒本疏、四分律删補隨機羯磨疏的合稱，以道宣居終南山浄業寺，故稱。百法論，郡齋讀書志校證卷一六：「唐僧玄奘譯。西域僧天親所造。所謂一切法者，其略有語：一心法，二心所有法，三色法，四心不相應行法，五無爲法。心法八種，心所有法五十一種，色法十一種，心不相應行法二十四種，無爲法六種，故曰百法。」
劉軻充職史館修撰在大和八年至開成四年見注一，韓愈卒于長慶四年舊唐書卷一六韓愈傳，去劉軻初直史館已有十年。
舊唐書卷一七下文宗紀下：「上自開成初復故事，每入閤，左右史執筆立於螭頭之下，君臣論奏得以備書，故開成政事最詳於近代。」
唐中後期，實録成爲國史最重要的形式，史官職責主要是撰修實録，故此實録的修撰往往伴隨着激烈的政治鬥争。在劉軻充職史館期間，李德裕即要求重修憲宗實録。舊唐書卷一八上武宗紀：「會昌元年四月辛丑敕：“憲宗實録舊本未備，宜令史官重修進内，其舊本不得注破，候新撰成同進。”時李德裕……恐或書其父不善之事，故復請改撰實録，朝野非之。」大和初，順宗實録也因宦官不滿而行改訂，舊唐書卷一五九路隨傳：「初韓愈撰順宗實録，説禁中事頗切直，内官惡之，往往於上前言其不實，累朝有詔改修。及隨進憲宗實録後，文宗復令改正永貞時事。隨奏曰：“臣昨面奉聖旨，以順宗實録頗非詳實，委臣等重加刊正，畢日聞奏。……衛尉卿周居巢、諫議大夫王彦威、給事中李固言、史官蘇景胤等各上章疏，具陳刊改非甚便宜，又聞班行如此議論頗衆。……聖旨以前件實録記貞元末數事稍非摭實，盖出傳聞，審知差舛，便令刊正……臣及宗閔、僧孺亦以永貞已來歲月至近，禁中行事在外固難詳知。陛下所言皆是接於耳目，既聞乖謬………令有改修。臣等……不敢固辭，但欲粗删深誤，亦固盡存諸説。……此書成於韓愈，今史官李漢、蔣係皆愈之子壻，若遣參撰，或致私嫌，以臣既職監修，盍令詳正。……今者庶僚競言，不知本起，表章交奏，似有他疑。臣雖至昧，容非自請，既迫群議，輒冒上聞，縱臣果獲修成，必懼終爲時累。且韓愈所書亦非己出，元和之後，已是相循，縱其密親，豈害公理？使歸本職，實謂正名。其實録，伏望條示舊記最錯誤者宣付史官，委之修定，則……流言自弭，時論攸宜。」可見史官著述往往受到諸多政治勢力的牽制。
三國志卷四二杜微傳：「杜微，字國輔，梓潼涪人也……劉璋辟爲從事，以疾去官。及先主定蜀，微常稱聾，閉門不出。」
晉書卷四九阮籍傳：「籍本有濟世志，屬魏晉之際，天下多故，名士少有全者，籍由是不與世事，遂酣飲爲常。」史通卷一二古今正史：「魏史……秘書監王沈、大將軍從事中郎阮籍……等復共撰定。其後王沈獨就其業，勒成魏書四十四卷。其書多爲時諱，殊非實録。」
吕氏春秋卷一異用：「周文王使人倁池，得死人之骸……曰：“更葬之。”吏曰：“此無主矣。”文王曰：“……今我非其主也？”遂令吏以衣棺更葬之。天下聞之曰：“文王賢矣，澤及髊骨，又况於人乎！”」後漢書卷六質帝紀曰：「昔文王葬枯骨，人賴其德。」
晉書卷九二鄒湛傳：「鄒湛，字潤甫，南陽新野人也。……初湛嘗夢見一人，自稱甄舒仲，餘無所言。如此非一。久之，乃悟曰：“吾宅西有積土敗瓦，其中必有死人。甄舒仲者，予舍西土瓦中人也。”檢之果然，厚加歛葬。葬畢，遂夢此人來謝。」
鄭虔，字趍庭，滎陽人，弱冠登進士第，歷官太常寺協律郎、廣文館博士、著作郎等，安史亂中授僞職，亂平，貶台州司户，乾元二年卒。新唐書卷二二有傳。另有盧季長所撰墓誌拓片見新中國出土墓誌河南三。
鄭虔墓誌云：「弱冠舉秀才，進士高第，主司拔其秀逸，翰林推其獨步。又工草隸，善於丹青，明於陰陽，邃於算術，百家諸子，如指掌焉。家國以爲一寶，朝野謂之三絶。」新唐書卷二二鄭虔傳：「玄宗愛其才，欲置左右，以不事事，更爲置廣文館，以虔爲博士。虔聞命，不知廣文曹司何在，訴宰相。宰相曰：“上增國學，置廣文館以居賢者，令後世言廣文博士自君始，不亦美乎。”」唐會要卷六六：「天寶九年七月十三日置廣文館，領國子監進士業者，博士、助教各一人，品秩同太學，以鄭虔爲博士。」
劉軻洺州刺史之後似無别拜。洺、磁二州毗鄰，唐中後期同屬昭義軍節度使，或因此傳誤。
西川韋相公皋，昔遊江夏，止於姜使君之館。姜輔相國之從兄也。姜氏孺子曰荆寶，已習二經，雖兄呼於韋，恭事之禮，如父叔也。荆寶有小青衣曰玉簫，年纔十歲，常令祗候，侍於韋兄，玉簫亦勤於應奉。後二載，姜使君入關求官，而家累不行。韋乃易居，止頭陁寺，荆寶亦時遣玉簫往彼應奉。玉簫年稍長大，因而有情。時廉使陳常侍得韋君季父書云：「姪皋久客貴州，切望發遣歸覲。」廉察啟緘，遺以舟檝服用，仍恐淹留，請不相見，泊舟江渚，俾篙工促行。昏暝拭淚，乃裁書以别荆寶。寶頃刻與玉簫俱來，既悲且喜。寶命青衣從往，韋以違覲日久，不敢俱行，乃固辭之。遂爲言約：少則五載，多則七年取玉簫。因留玉指環一枚，並詩一首。五年既不至，玉簫乃静禱於鸚鵡洲。又逾二年，暨八年春，玉簫歎曰：「韋家郎君，一别七年，是不來矣！」遂絶食而殞。姜氏愍其節操，以玉環着於中指而同殯焉。後韋公鎮蜀，到府三日，訊鞫獄情，滌其冤濫，輕重之繫，近三百餘人。其中一輩，五器所拘，偷視廳事，私語云：「僕射是當時韋兄也。」乃厲聲曰：「僕射僕射，憶得姜家荆寶否？」韋公曰：「深憶之。」「即某是也。」公曰：「犯何罪而重羈縲？」答曰：「某辭違之後，尋以明經及第，再選青城縣令。家人誤爇廨舍庫牌印等。」韋公曰：「家人之犯，固非己尤。」便與雪冤，仍歸墨綬，乃奏授眉州牧。敕下，未令赴任，遣人監守，朱紱其榮，留連賓幕。時屬大軍之後，草創事繁，經蓂莢數凋，方謂玉簫何在。姜牧曰：「僕射維舟之夕，與伊留約，七載是期，逾時不至，乃絶食而殞。」因吟留贈玉環詩云：「黄雀銜來已數春，别時難解贈佳人。長吟不見魚書至，爲遣相思夢入秦。」韋公聞之，益增悽歎，廣修經像，以報夙心，且想念之懷，無由再會。時有祖山人者，有少翁之術，能令逝者相親。但令府公齋戒七日。清夜，玉簫乃至，謝曰：「承僕射寫經僧佛之力，旬日便當託生。卻後十二年，再爲侍妾，以謝鴻恩。」臨袂微笑曰：「丈夫薄情，令人死生隔矣！」後韋公隴右之功，終德宗之代，理蜀不替，是故年深，累遷中書令、同平章事，天下嚮附，瀘僰歸心。因作生日，節鎮所賀，皆貢珍奇，獨東川盧八座送一歌姬，未當破瓜之年，亦以「玉簫」爲號。觀之，乃真姜氏之玉簫也，而中指有肉環隱出，不異留别之玉環也。京兆公曰：「吾乃知存殁之分，一往一來；玉簫之言，斯可驗矣！」議者以韋中書脱布衣不五秋而擁旌鉞，皇朝之盛，罕有其倫，然鎮蜀近二紀，雲南諸蕃部落，悉遣儒生教其禮樂，易袵歸仁，彼我以鹽鏟貨賂，悉無怨焉。後司空林公，弛其規准，别誘言化，復通其鹽運而不贍金帛，遂令部落懷二，猾悍邦君，蟊蠆爲群，侵逼城壘，俘掠士庶妻子其萬人乎！雍陶先輩感亂後詩曰：「錦城南面遥聞哭，盡是離家别國聲。」或謂黜韋帥之功，削成都之爵。且淮陰叛國，名居定難之始；竇融要君，跡踐諸侯之列，蓋録其勳，而不廢其名乎。所讓不合教戎濮詩書，致閑兵法，考其銜怨有以，而莫敢斥言，故乃削爵黜功，是爲大謬矣！
乃裁書以别荆寶「裁」字原闕，據王本、褚本、稗海本、太平廣記卷二七四補。
並詩一首句下謝本、王本、褚本、稗海本、太平廣記卷二七四有「遺之」二字。
是不來矣「矣」，原作「耳」，據謝本、王本、褚本、稗海本、太平廣記卷二七四改。
再選青城縣令「青城」，原作「清城」，據謝本、王本、褚本、稗海本、四庫本、太平廣記卷二七四改。按舊唐書卷四一地理志：「青城，漢江源縣地……舊“青”字加“水”，開元十八年去“水”爲“青”。」
長吟不見魚書至「長吟」，謝本、王本、太平廣記卷二七四、唐詩紀事卷卷四八作「長江」。
承僕射寫經僧佛之力「僧佛」，王本、褚本、稗海本、四庫本作「供佛」，太平廣記卷二七四作「造像」。
韋皋，字城武，大曆初以挽郎調華州參軍，後累佐使府，建中三年爲鳳翔隴右營田判官，權知隴州行營留後，次年以阻朱泚功擢隴州節度使。貞元元年拜檢校户部尚書兼成都尹、御史大夫、劍南西川節度使，代張延賞，以累破吐蕃功加同中書門下平章事，封南康郡王，永貞元年八月卒于任，舊唐書卷一四、新唐書卷一五八有傳。西川指劍南西川節度使，韋皋出鎮西川在貞元元年六月舊唐書卷一二德宗紀上。
江夏，鄂州舊稱。舊唐書卷四地理志：「鄂州，隋江夏郡。」
姜輔，指姜公輔。公輔大曆中登進士第，建中四年從德宗幸奉天，俄拜相，舊唐書卷一三八、新唐書卷一五二有傳。
頭陁寺，元和郡縣圖志卷二七：「頭陀寺在江夏縣東南二里。」方輿勝覽卷二八：「頭陀寺在黄鶴山上。自南齊王[屮]中作寺碑，遂爲古今名刹。」文選卷五九收王屮頭陀寺碑。
元和姓纂卷二載韋氏世系曰：「岳子，峽州刺史，生晉、恒、漸、賁、損、益、豐。……賁，藍田尉，生聿、暈、皋、肇。」則韋皋父名賁，賁有弟損、益、豐。
鸚鵡洲，太平寰宇記卷一一二：「鸚鵡洲在大江東，江夏縣西南二里，西過此洲，從北頭七十步大江中流，與漢陽縣分界。」
韋皋以檢校户部尚書出鎮西川，至貞元九年五月方檢校尚書右僕射舊唐書德宗紀上下，此所述不確。
漢書卷一九上百官公卿表：「縣令、長，皆秦官，掌治其縣。萬户以上爲令，秩千石至六百石；減萬户爲長，秩五百石至三百石……皆銅印黑綬。」後漢書卷六下蔡邕傳：「墨綬長吏，職典理人。」
眉州，劍南西川節度使所轄州。唐中後期，州刺史可由本道節度使奏薦。唐會要卷七五：「廣德元年二月敕：“諸州府及縣，今後每有闕官，宜委本州府當日牒報本道觀察節度及租庸使司，具闕由，附便使牒中書門下，送吏部，依闕准式處分。其所闕官有職務稍重者，委本府長官于見任及比司官中簡擇，權令勾當。」舊唐書韋皋傳謂皋「其從事累官稍崇者，則奏爲屬郡刺史」。
舊唐書卷一二九張延賞傳：「建中四年十一月，部將西山兵馬使張朏以兵入成都爲亂。延賞奔漢州。鹿頭戍將叱干遂等討之，其月斬朏及同惡者。復歸成都。先是兵革屢擾，自天寶末楊國忠用事南蠻，三蜀疲弊。屬車駕遷幸，其後郭英乂淫崔寧之室，遂縱崔寧、楊琳交亂。及崔寧得志，復極侈靡，故蜀土殘弊，蕩然無制度。」
藝文類聚卷四引帝王世紀：「堯有草夾階而生，每月朔生一莢，月半則生十五莢。自十六日一莢落，至月晦而盡。月小則餘一莢，厭而不落。以爲瑞草，名爲蓂莢，一名曆莢。」
史記卷一二武帝本紀：「齊人少翁以鬼神方見上。上有所幸王夫人，夫人卒，少翁以方術蓋夜致王夫人及竈鬼之貌云，天子自帷中望見焉。」
舊唐書韋皋傳：「貞元五年，皋遣大將王有道簡習精卒以入蕃界，與東蠻於故嶲州臺登北谷大破吐蕃青海、臘城二節度……蕃將乞臧遮遮者，蕃之驍將也，久爲邊患，自擒遮遮，城栅無不降，數年之内終復嶲州。……九年朝廷築鹽州城，慮爲吐蕃掩襲，詔皋出兵牽維之。乃命大將董勔、張芬出西山及南道，破峨和城、通鶴軍。吐蕃南道元帥論莽熱率衆來援，又破之。……十三年，收復嶲州城。十六年，皋命將出軍累破吐蕃於黎、嶲二州。吐蕃怒，遂大搜閲，築壘造舟，欲謀入寇。皋悉挫之。……十七年吐蕃……北寇靈、朔，陷麟州。德宗遣使至成都府，令皋出兵深入蕃界。皋……自八月出軍齊入，至十月破蕃兵十六萬……遂進攻維州。救軍再至，轉戰千里，蕃軍連敗。於是寇靈、朔之衆引而南下，贊普遣論莽熱以内大相兼東境五道節度兵馬都群牧大使，率雜虜十萬而來解維州之圍。蜀師萬人，據險設伏以待之……生擒論莽熱……是歲十月，遣使獻論莽熱于朝。」
韋皋加同中書門下平章事在貞元十二年舊唐書卷一三德宗紀下，去其初鎮西川恰十二年，至貞元十七年又加檢校司徒兼中書令舊唐書韋皋傳。
舊唐書韋皋傳：「貞元四年，皋遣判官崔佐時入南詔蠻説令向化，以離吐蕃之助。……其年遣東蠻鬼主驃傍苴夢衝苴烏等相率入朝。南蠻自嶲州陷没，臣屬吐蕃，絶朝貢者二十餘年，至是復通。……皋又招撫西山羌女、訶陵、白狗、逋租、弱水、南王等八國酋長入貢闕廷。」
據唐方鎮年表卷六，貞元至永貞年間，劍南東川節度使爲李叔明、王叔邕、李康，無盧姓者，唯元和八年至十年有盧坦。坦元和八年自户部侍郎出鎮東川，十二年卒，贈禮部尚書。此處當有傳誤。
韋皋大曆初以挽郎調華州參軍，至建中四年爲奉義軍節度使舊唐書卷一二德宗紀上，約十五年。
舊唐書卷一九七東女國傳：「西川節度使韋皋處其衆於維、霸、保等州，給以種糧、耕牛，咸樂生業。」
韋皋後任無林姓者，疑爲杜元穎之傳誤。唐詩紀事卷五六引雍陶感亂後詩稱「杜元穎爲西川節度使，治無狀。」杜元穎，杜如晦五世孫，貞元末進士登第，元和中，以右補闕召入翰林，穆宗即位，同平章事，長慶三年帶平章事出鎮西川。大和三年，南詔入寇，大敗，貶循州司馬，大和六年卒於貶所，舊唐書卷一六三、新唐書卷九六有傳。
舊唐書杜元穎傳：「昭愍即位，童心多僻，務爲奢侈。而元穎求蜀中珍異玩好之具，貢奉相繼，以固恩寵。以故箕斂刻削，工作無虚日，軍民嗟怨，流聞于朝。大和三年南詔蠻攻陷戎、嶲等州，徑犯成都。兵及城下，一無備擬，方率左右固牙城而已。蠻兵大掠蜀城玉帛子女、工巧之具而去。……蠻驅蜀人至大渡河，謂之曰：“此南吾境，放爾哭别鄉國。”數萬士女，一時慟哭，風日爲之慘悽。哭已，赴水而死者千餘，怨毒之聲，累年不息。」
新唐書韋皋傳：「皋治蜀二十一年……其僚掾官雖顯，不使還朝，即署屬州刺史，自以侈横，務蓋藏之。故劉闢階其厲，卒以叛，朝廷欲追繩其咎，而不與皋者，詆所進兵皆鏤“定秦”字。有陸暢者上言：“臣向在蜀，知定秦者，匠名也。”繇是議息。」
史記卷八高祖本紀：「乃即皇帝位氾水之陽。皇帝曰：“義帝無後，齊王韓信，習楚風俗，徙爲楚王，都下邳。”……天下大定。」
後漢書卷二三竇融傳：「隗囂發兵寇安定，帝將自西征之，先戒融期。會遇雨道斷，且囂兵已退，乃止。融至姑臧，被詔罷歸……上書曰：“隗囂聞車駕當西……囂將高峻之屬，皆欲逢迎大軍，後聞兵罷，峻等復疑。囂揚言東方有變，西州豪傑遂復附從……臣融孤弱，介在其間，雖承威靈，宜速救助。國家當其前，臣融促其後，緩急迭用，首尾相資，囂埶排迮，不得進退，此必破也。”……帝深美之。八年夏，車駕西征隗囂……囂衆大潰，城邑皆降。帝高融功，下詔以安豐、陽泉、蓼安、安風四縣封融爲安豐侯。」
張延賞相公，累代臺鉉，每宴賓客，選子婿莫有入意者。其妻苗氏，太宰苗公晉卿之女也。夫人有才鑒，甚别英鋭，特選韋皋秀才，曰：「此人之貴，無與比儔。」既以女妻之，不二三歲，以韋郎性度高廓，不拘小節，張公稍悔之，至不齒禮，一門婢僕，漸見輕怠，惟苗氏待之常厚矣。其於衆多，視之悒怏而不能制遏也。皋妻張氏，垂泣而言曰：「韋郎七尺之軀，學兼文武，豈有沉滯兒家，爲尊卑見誚！良時勝境，何忍虚擲乎？」韋乃遂辭東遊，妻罄妝奩贈送。清河公喜其往也，贐以七驢馱物，每之一驛，則附遞一馱而還，行經七驛，所送之物盡歸之也，其所有者，清河氏所贈妝奩及布囊書册而已。清河公睹之，莫可測也。後權隴右軍事，會德宗行幸奉天，在西面之功，獨居其上也。聖駕旋復之日，自金吾持節西川，替妻父清河公。乃改易姓名，以「韋」作「韓」，以「皋」作「翱」，莫敢言之也。至天回驛，去府城三十里，天回驛，上皇旋駕，因以爲名。有人特報相公曰：「替相公者，金吾韋皋將軍，非韓翱也。」苗夫人曰：「若是韋皋，必韋郎也。」張公笑曰：「天下同姓名者何限，彼韋生應已委棄溝壑，豈能乘吾位乎？婦女之言，不足云爾。」初，有昝嫗巫者，每述禍祟，其言多中。乃云：「相公當直之神漸減，韋郎擁從之神日增。」皆以妖妄之言，不復再召也。苗夫人又曰：「韋郎比雖貧賤，氣凌霄漢，每以相公所誚，未嘗一言屈媚，因而見尤。成事立功，必此人也！」來早入州，方知不誤。張公憂惕，莫敢瞻視，曰：「吾不識人。」西門而出。凡是舊時婢僕曾無禮者，悉遭韋公棒殺，投於蜀江，展男子平生之志也。獨苗氏夫人，無愧於韋郎，賢哉，賢哉！韋公侍奉外姑，過於布素之時。海内貴門，不敢忽於貧賤東床者乎。所以郭泗濱圓詩曰：「宣父從周又適秦，昔賢多少出風塵。當時甚訝張延賞，不識韋皋是貴人。」
天回驛上皇旋駕因以爲名「天回驛」三字原闕，據王本、袁本、褚本、稗海本補。「旋駕」，原作「發駕」；「因」，原作「日」，據王本、褚本、稗海本、太平廣記卷一七改。
張延賞，蒲州猗氏人，玄宗朝宰相張嘉貞子，本名寶符，開元末，玄宗賜今名。苗晉卿以女妻之。肅宗在鳯翔，擢拜監察御史，歷官中書舍人，河南尹、御史大夫等，出爲淮南、荆南節度使，大曆十四年爲劍南西川節度使，貞元元年入朝，授尚書左僕射，貞元三年同平章事，同年七月卒，贈太保。子張弘靖，相憲宗，號「三相張氏」。舊唐書卷一二九、新唐書卷一二七有傳。另有墓誌存世拓片見北圖藏拓第二八册。
苗晉卿，上黨壺關人，進士登第，歷官度支、兵部、吏部三員外郎、吏部郎中、中書舍人、憲部尚書等。肅宗至鳯翔，手詔追赴行在，即日拜爲左相，既收兩京，以功封韓國公。廣德初以太保致仕，永泰元年薨，贈太師。舊唐書卷一一三、新唐書卷一四有傳。此處太宰指太師，晉避司馬師諱改太師爲太宰晉書卷二四職官志，後以太宰爲太師雅稱。張延賞墓誌云：「夫人祁國夫人，故太師苗韓公之女。」唐國史補卷中：「苗夫人，其父太師也，其舅張河東也，其夫延賞也，其子弘靖也，其子壻韋太尉也，近代衣冠婦人之貴無如此者。」
唐人婚後可住女家，敦煌文書斯一七二五：「近代之人，多不親迎入室，即是遂就婦家成禮，累積寒暑，不向夫家。」此條及本卷辭雍氏、卷下窺衣幃諸篇皆可見此風俗。
舊唐書卷一四韋皋傳：「張鎰出爲鳳翔隴右節度使，奏皋爲營田判官，得殿中侍御史、權知隴州行營留後事。建中四年，涇師犯闕，德宗幸奉天，鳳翔兵馬使李楚琳殺張鎰，以府城叛，歸於朱泚，隴州刺史郝通奔于楚琳。……詔以皋爲御史大夫、隴州刺史，置奉義軍節度以旌之。皋遣從兄平及弇繼入奉天城。城中聞皋有備，士氣增倍。皋乃築壇于廷，血牲，與將士等盟……又遣使入吐蕃求援。十一月，加檢校禮部尚書。興元元年，德宗還京，徵爲左金吾衛將軍，尋遷大將軍。貞元元年，拜檢校户部尚書兼成都尹、御史大夫、劍南西川節度使，代張延賞。」
蜀中廣記卷三引舊志：「府北三十里有天回山，揚雄蜀記以杜宇自天而降，號曰「天隳」。及玄宗幸蜀，返蹕之後，土人呼曰天回。今謂之天回鎮也。」在今成都市北三十里參嚴耕望唐代交通圖考第四册第八六三頁。
郭圓，會昌中以檢校司門員外郎爲西川節度使李固言從事唐詩紀事卷五九。善書，書大和七年四月所立復石幢記、豫章冠蓋盛集記等寶刻類編卷五。
續玄怪録卷二韋令公皋亦載此事：「公初無官，薄遊劍外。西川節度使兵部尚書平章事張延賞以女妻之，既而惡焉，厭薄之情日露。公鬱鬱不得志，時入幕廷，與賓朋從遊，且攄其憤。張公愈惡，乘間謂公曰：“幕僚無非時彦，延賞尚敬憚之，韋郎無事不必數到。”其見輕如此。他日，其妻尤甚憫之曰：“男兒固有四方志，大丈夫何處不安？今厭賤如此而不知，歡然度日，奇哉！推鼓舞人，豈公之樂！妾辭家事君子，荒隅一間茅屋，亦君之居；炊菽羮藜，簞食瓢飲，亦君之食，何必忍愧强安，爲有血氣者所笑？”時公之道未行，自疑其命，嘗希乘張之權於仕，一旦悟此身茫然，於是入告張行意。張公遺帛五束，夫人薄之，揣知深意，不敢言，乃私遺二十束。公將别而行也，自中堂歸院，益州女巫適到，見之，問夫人曰：“向之緑衣入西院者爲誰？”曰：“韋郎。”曰：“此人極貴，位過丞相遠矣。其禄將發，不久亦鎮此，宜殊待之。”問其所以，曰：“貴人之行，必有陰吏，相國之侍，一二十人耳，如緑衣郎者，乃百餘人。”夫人既憫韋之是行也，其女且嫁之，聞是大喜，遽言于相國。相國怒曰：“閨闈中人，無端乃如是。且延賞女已嫁此人，憐其貧而贈薄，請益則加，奈何假托妖巫以相誷乎？”拗怒，與之帛五束。是日韋行，月餘日到岐。岐帥以西川之貴婿，延置幕中，奏大理評事。尋以鞫獄平允，加監察。以隴州刺史卒，出知州事。俄而朱泚窺神器，駕幸奉天，兵戈亂起，征鎮路絶，輦下軍士，衣食將闕，獨隴州貢獻，不絶于道。天子忠之，乃除御史中丞、行在軍糧使。既而妖氛廓清，駕還宫闕，乃授兵部尚書、西川節度使。辭相國歲餘，代居其位。相國聞之，拔劍將自抉其目，以懲不知人之過。左右執之，久而方解，聞知韋路入朝。蓋以輕忽之極，無面目復見。」
江西韋大夫丹，與東林靈澈上人，騭忘形之契。篇什唱和，月唯四五焉。序曰：「澈公近以匡廬七詠見寄，及吟味之，皆麗絶於文圃也。即蓮花峰、石鏡、虎跑泉、聰明水、白鹿洞、鐵船、康王廟爲七詠也。此七篇者，俾予益起“歸歟”之興。且芳時勝侣，上遊於三二道人，必當攀躋千仞之峰，觀九江之水。是時也，飄然而去，不希京口之顧；默爾而遊，不假東門之送。天地爲一朝，萬物任陶鑄。夫二林翼翼，松逕幽邃，則何必措足於丹霄，馳心於太古矣！偶爲思歸絶句詩一首，以寄上人。法友譚玄，幸先達其深趣矣！」
予謂韋亞台歸意未堅，果爲高僧所誚。歷覽前代散髮海隅者，其幾人乎？寄廬山上人澈公詩曰：亞相丹「王事紛紛無暇日，浮生冉冉只如雲。已爲平子歸休計，五老巖前必共君。」澈奉酬詩曰：「年老身閑無外事，麻衣草座亦容身。相逢盡道休官去，林下何曾見一人！」
靈澈原作「靈轍」，據古今事文類聚前集卷三二引雲溪友議改。下同。謝本、袁本、褚本、徐本、劉本、太平廣記卷二五六作「靈徹」。按宋高僧傳卷一五本傳亦作「靈澈」。文苑英華卷七一三劉禹錫澈上人集序云：「靈澈，字源澄。」名作「澈」，與字合。
篇什唱和「篇什」，原作「篇詩」，據謝本、稗海本、四庫本、太平廣記卷二五六改。
上遊於三二道人「上」，王本、袁本、褚本、稗海本作「窮」，四庫本作「卜」。
韋丹，字文明，京兆萬年人，顔真卿外孫，舉五經高第，授校書郎，歷官駕部員外郎、司封郎中、容管經略招討使，劍南東川節度使、江南西道觀察使等。封武陽郡公。元和五年卒。新唐書卷一九七有傳。另存韓愈所撰墓誌銘韓昌黎先生文集卷二五、杜牧所撰遺愛碑樊川文集卷一五。其爲洪州刺史、江南西道觀察使在元和二年至元和五年間。太平廣記卷三五引會昌解頤録：「韋丹大夫及第後，歷任西臺御史，每常好道，未曾有遇。京國有道者與丹交遊歲久，忽一日謂丹曰：“子好道心堅，大抵骨格不成。”」
靈澈，俗姓湯，字源澄，又字明泳，會稽人。幼出家于雲門寺，肅、代間從嚴維學詩，約大曆末至吴興，住何山寺。興元元年赴長安，詩名大振。貞元間再次自會稽北上，卜居嵩陽，再入長安，與劉禹錫、柳宗元等交好，不久被誣得罪，流竄汀洲。元和初遇赦，元和四年至廬山，與李肇、韋丹等有過從，後住湖州、越州，元和十一年卒於宣州開元寺。新唐書藝文志載其詩集十卷。劉禹錫有澈上人集序敘其生平文苑英華卷七一三，宋高僧傳卷一五有傳。
文苑英華卷八六五李肇東林寺經藏碑載靈澈與韋丹之往還曰：「廬山，山岳之神秀，而東、西林爲海内名刹……四百餘年鐘磬之音不絶，然而三藏經論闕而無補。元和四年，雲門僧靈澈流竄而歸，棲泊此山，將去，言於廉問武陽韋公，公應曰如響。」又唐國史補卷中云：「越僧靈澈得蓮花漏於廬山，傳江西觀察使韋丹。」
集古録卷九跋元和四年靈澈詩云：「右靈澈詩云：“相逢盡道休官去，林下何曾見一人。”世俗相傳，以爲俚諺。慶曆中，天章閣待制許元爲江淮發運使，因修江岸，得斯石於池陽江水中，始知爲靈澈詩也。」
邕州蔡大夫京者，故令狐相公楚鎮滑臺之日，因道場見於僧中，令京挈於瓶鉢。彭陽公曰：「此童眉目疏秀，進退不懾，惜其單幼，可以勸學乎？」師從之，乃得陪相國子弟。青州尚書緒、丞相綯、綸也後以進士舉上第，乃彭陽令狐公之舉也。尋又學究登科，而作尉畿服。既爲御史，覆獄淮南，李相公紳憂悸而已，頗得繡衣之稱。吴汝南詣闕申冤，蔡君先牓之曰：「是主上憂國之時，乃臣下無私之日謫居澧州，爲厲員外玄所辱。稍遷撫州刺史，常稱宇内無人。對僧徒則非大品之談；遇道流則訕五千言之義；接儒士，自比端木之賢於仲尼；次論周易，則評九聖之謬。來者縱得相許，有始而無卒焉。謂丁遐秀才等。郡有汝水，爲放生池，不與漁罟之事。忽一人乘小舟釣於此，蔡君張眥，遣吏捕之。釣者乃爲詩曰：「拋卻長竿卷卻絲，手攜蓑笠獻新詩。臨川太守清如鏡，不是漁人下釣時。」京覽詩，乃召之。已去，竟不言其姓字。或有識者曰：「野人張頂也。」頂，字不惑，本姓王氏，隱而不言。蔡牧益自驕矜，作詩以責商山四老曰：「秦末家家思逐鹿，商山四皓獨忘機。如何鬢髮霜相似，更出深山定是非？」及假節邕交，道經湘口，零陵鄭太守史，與京同年，遠以酒樂相迓。座有瓊枝者，鄭君之所愛，而席之最姝，蔡强奪之行，鄭莫之競也。邕交所爲，多如此類，德義者見鄙，終其不悛也。行泊中興頌所，地名，在浯溪也。僶勉不前，題篇久之，似有悵悵之意。纔到邕南，制禦失律，伏法湘川，權厝於此。二子延、近，號訴蒼天，未終喪而俱逝。論者以妄責四皓，而欲買山於浯溪之間，不徒言哉！詩曰：「停橈積水中，舉目孤煙外。借問浯溪人，誰家有山賣？」
因道場見於僧中「於」字原闕，據王本、袁本、褚本、稗海本、四庫本、唐語林卷七、唐詩紀事卷四九補。
惜其單幼「單幼」，褚本、稗海本、四庫本、唐語林卷七作「卑幼」。
頗得繡衣之稱「稱」字下原衍「乎」字，據王本、袁本、褚本、稗海本、四庫本、唐語林卷七、唐詩紀事卷四九删。
吴汝南當作「吴汝納」，舊唐書卷一八下宣宗紀：「前永寧縣尉吴汝納詣闕稱冤」。
爲厲員外玄所辱「爲」字原闕，據王本、褚本、稗海本、四庫本、唐語林卷七、唐詩紀事卷四九補。
遠以酒樂相迓「迓」，原作「遲」，據王本、稗海本、四庫本改。太平廣記卷二七三作「邀」，詩話總龜卷一作「迎」。
終其不悛也「悛」，原作「佺」，據王本、袁本、褚本、稗海本、四庫本、太平廣記卷二七三改。
蔡京，鄆州人，開成元年登進士第，會昌元年學究登科，授畿縣尉。又入宣武軍節度使幕文苑英華卷二七九劉得仁送蔡京侍御赴大梁幕，會昌末入爲監察御史，攝左拾遺南部新書己，轉殿中侍御史文苑英華卷三九五崔嘏授蔡京趙滂等御史等制，大中二年因前覆案吴湘獄貶澧州司馬舊唐書卷一八下宣宗紀，大中末遷撫州刺史寶刻叢編卷一五，轉饒州刺史新唐書卷一九六陸龜蒙傳。懿宗即位，知太僕卿、充荆襄巴南宣慰安撫使文苑英華卷四五三授蔡京嶺南西道節度使制。入爲太子左庶子。咸通三年五月，以檢校左散騎常侍、御史大夫充嶺南西道節度使，同年九月，因御下暴酷，爲軍士所逐，貶崖州司户，不肯之官，還至永州，賜死資治通鑑卷二五。
令狐楚字殼士，敦煌人，家太原，貞元七年登進士第。以職方員外郎知制誥，入爲翰林學士。元和十四年同平章事。出爲宣歙觀察使。又歷河南尹，宣武軍節度使，户部尚書，天平、河東、山南西道節度使。大和九年封彭陽郡公，開成二年卒。舊唐書卷一七二、新唐書卷一六六有傳。滑臺，指滑州，屬義成軍節度使，令狐楚未鎮滑州。唐文粹卷四六朱閲歸解書彭陽公碑陰：「公尹洛，禮陳商；爲鄆，薦蔡京；莅京，辟李商隱。」則令狐楚薦蔡京在其爲天平軍節度使之時，即大和三年至六年間。
李商隱有天平公座中呈令狐令公時蔡京在座京曾爲僧徒故有第五句詩一首李義山詩集卷五，其第五句曰：「白足禪僧思敗道。」
緒、綯皆令狐楚子。綯大和登進士第，歷官户部員外郎、湖州刺史。以考功郎中知制誥，入翰林院，大中四年同平章事。又爲宣武軍節度使、淮南節度使、鳳翔節度使。咸通十三年卒。緒，歷隨、壽、汝三州刺史，有德政。二人事蹟附見兩唐書令狐楚傳。綸，無考，舊唐書令狐楚傳載姪緘。
吴湘事詳見卷上江都事注八。據舊唐書卷一八下宣宗紀，吴汝納大中元年九月詣闕申冤，而李紳已於會昌六年去世，此處有誤。又此時朝廷派往淮南覆案吴湘案的御史是崔元藻。宣宗敕御史臺覆案并推翻原判後，蔡京與李德裕等同制貶爲澧州司馬。吴湘案起時，蔡京官殿中侍御史，疑蔡京亦隨崔元藻赴淮南覆獄，而最終坐實吴湘死罪者，京有力焉。
厲玄，大和二年登進士第，開成、會昌中歷監察御史、員外郎，出爲萬年令唐詩紀事卷五一。大中六年爲睦州刺史嚴州圖經卷一，與姚合、賈島等有交往。
論語子張：「叔孫武叔語大夫於朝曰：“子貢賢於仲尼。”」
隋書卷三二經籍志：「易又别有三十篇，云自初起至于孔子，九聖之所增，演以廣其意。」抱朴子内篇釋滯：「九聖共成易經，足以彌綸陰陽，不可復加也。」
太平寰宇記卷一一：「旴水在撫州南城縣東二百一十步，源出南當山，西北沿流至臨川縣石門，改名汝水。」
湘口，明一統志卷六五：「在瀟、湘二水合流之處。」柳河東集卷四三有湘口館瀟湘二水所會一詩。
鄭史，字惟直，宜春人永樂大典引宜春志，詩人鄭谷父唐才子傳校箋第四册第一五三頁，開成元年進士，咸通三年任永州刺史，終國子博士唐詩紀事卷五六。
集古録卷七：「大唐中興頌，元結撰，顔真卿書……碑在永州，磨崖石而刻之。」郡齋讀書志附志：「浯溪集前後續别四集，右自元結中興頌之後，凡刻之浯水之崖者皆在焉。」驂鸞録：「浯溪者，近山石磵也。噴薄有聲，流出江中。上有浯溪橋，臨江石崖數壁，纔高尋丈。中興頌在最大一壁，碑之上，餘石無幾，所謂「石崖天齊」者。説者謂或是天然整齊之義。碑傍巖石，皆唐以來名士題名，無間隙。」徐霞客遊記卷二下狀其地曰：「浯溪下溪由東西入湘，流甚細，溪北三崖駢峙，西臨湘江，中崖最高，顔魯公所書中興頌高鎸崖壁，前有亭，下臨湘水。崖巔巉石簇立，如芙蓉叢萼。」
資治通鑑卷二五：「嶺南西道節度使蔡京爲政苛慘，設炮烙之刑，闔境怨之，遂爲邕州軍士所逐。奔藤州，詐爲敕書及攻討使印，募鄉丁及旁側土軍以攻邕州。衆既烏合，動輒潰敗，往依桂州，桂州人怨其分裂，不納。京無所自容，敕貶崖州司户，不肯之官，還至零陵，敕賜自盡。」
昔張茂先謂陸機曰：「君家兄弟，龍躍雲津，顧彦先鳳鳴朝陽。謂東南之寶已盡，不意又見褚生。言褚陶也。故知吴門之德不孤，川瀆之珍不匱矣。」予以宋、齊已降，朱、張、顧、陸，時有奇藻者歟。陸郎中暢，早耀才名，輦轂不改於鄉音。自賀秘書知章、賈相耽、顧著作況譏調秦人，至於陸君者矣。貢舉之年，和群公對雪，落句云：「天人寧底巧，剪水作花飛。」又山齋玩月詩曰：「野性平生唯好月，新晴半夜睹嬋娟。起來自擘書窗破，恰漏清光落枕前。」又經崔諫議玄亮林亭曰：「蟬噪入雲樹，風開無主花。」在越，每經遊蘭亭，高步禹蹟、石帆之絶境，如不繫之舟焉。初爲西江王大夫仲舒從事，終日長吟，不親公牘。府公微言，拂衣而去，辭曰：「不可偶爲大夫參佐，而妨志業耶！」王乃固留不已，請舉自代，然後登舟。曰：「洿，予姪得耳，渠曾數辟不就，暢召必來。」陸洿員外，暢之姪也。而乃採藥西山，飲泉滫水。建昌之南也，今新吴。昔許真君銘曰：「有水曰滫，有魚曰魧，天地昏冥，何以伏藏。」又謂真君淬劍之水，鑄鍛者多於此水砥礪也。朝客聞之，以爲仕隱也，美譽益彰。及登蘭省，遇雲安公主下降劉都尉，百僚舉爲儐相。詩題之者，頃刻而成，其詩亦麗也。詠簾詩曰：「勞將素手卷蝦鬚，瓊室流光更綴珠。玉漏報來過夜半，可憐潘岳立踟躕。」詠行障詩曰：「碧玉爲竿丁字成，鴛鴦繡帶短長馨。强遮天上花顔色，不隔雲中語笑聲。」詔作催妝五言詩一首曰：得「花」字。「雲安公主貴，出嫁五侯家。天母看調粉，日兄憐賜花。催鋪柏子帳，待障七香車。借問妝成未，東方欲曉霞。」内人以陸君吴音，才思敏捷，凡所調戲，應對如流，復以詩嘲之，陸亦酬和，六宫大咍，凡十餘篇，嬪娥皆諷誦之。例物之外，别賜宫錦五十段、楞伽瓶及唾盂各一枚，以賞吻翰之端也。内人詩云：「十二層樓倚翠空，鳳鸞相對立梧桐。雙成走報監門衛，莫使吴歈入漢宫。」此篇或謂内學宋若蘭、若昭姊妹所作也，宋考功之孫也。陸君酬曰：「粉面仙郎選聖朝，偶逢秦女學吹簫。須教翡翠聞王母，不奈烏鳶噪鵲橋。」
雲安公主原作「雲陽公主」，據袁本、褚本、四庫本改。新唐書卷八三公主傳：「順宗女雲安公主……下嫁劉士涇」。
晉書卷九二褚陶傳：「張華見之，謂陸機曰：“君兄弟龍躍雲津，顧彦先鳯鳴朝陽，謂東南之寶已盡，不意復見褚生。”機曰：“公但未覩不鳴不躍者耳。”華曰：“故知延門之德不孤，川嶽之寶不匱矣。”」
陸暢，字達夫，嘉興人元和姓纂卷一，早年受知西川節度使韋皋，獻蜀道易以美之尚書故實。元和元年登進士第，歷官盩厔尉、太子率府參軍，元和中爲祕書丞文苑英華卷六三九張次宗薦觀察判官陸暢請章服狀。娶董晉子溪長女，後因妻父贓事牽連歸江南韓昌黎先生文集卷五送陸暢歸江南。長慶初入江西觀察使王仲舒幕，大和元年六月以侍御史入淮南節度使段文昌幕酉陽雜俎續集卷四，後入爲金部員外郎，遷鳳翔少尹，以預誅鄭注授鳳翔行軍司馬新唐書卷一七九鄭注傳。
賀知章，越州永興人，開元十四年官秘書監。舊唐書卷一九中、新唐書卷一九六有傳。唐國史補卷下：「初，詼諧自賀知章。」賈耽，滄州南皮人，貞元九年同平章事。舊唐書卷一三八、新唐書卷一六六有傳。顧況，蘇州人，貞元四年任秘書省著作佐郎，事蹟附見舊唐書卷一三李泌傳。按賈耽，兩唐書及鄭餘慶所撰神道碑文苑英華卷八八七皆稱其滄州人。考唐代賈氏入相者二，賈耽之外，唯文宗朝宰相、死于「甘露之變」的賈餗。新唐書卷一七九賈餗傳曰：「餗字子美，河南人，少孤，客江淮間，從父全觀察浙東，餗往依之」，或因此而傳誤。
太平寰宇記卷九六：「蘭亭在山陰縣西南二十七里。輿地志云：“山陰郭西有蘭渚，渚有蘭亭，王羲之所謂曲水之勝境，製序于此。”」水經注卷四：「浙江又東與蘭溪合，湖南有天柱山，湖口有亭，號曰蘭亭，亦曰蘭上里。太守王羲之、謝安兄弟數往造焉……太守王廙之移亭在水中。晉司空何無忌之臨郡也，起亭于山椒，極高盡眺矣。亭宇雖壞，基陛尚存。」
禹蹟指石籄山，太平寰宇記卷九六：「石籄山在會稽縣東南一十五里。賀循記：“山形似籄，在宛委山上。”吴越春秋云：“在于九山東南天柱，號曰宛委。其巖之巔，承以文玉，覆以磬石。其書金簡，青玉爲字，編以白銀，皆琢其文。……禹乃齋三月，登宛委山，發金簡之書，得通水之理”。」又同卷：「石帆山，在會稽縣東南十五里。夏侯曾先記云：“石帆壁立臨川……遥望之有似張帆也。”」
王仲舒，字弘中，貞元十年賢良方正科登第。歷官左拾遺、右補闕、禮部、考功、吏部員外郎、職方郎中知制誥、江南西道觀察使等。舊唐書卷一九下、新唐書卷一六一有傳。另存韓愈所撰墓誌韓昌黎先生文集卷三三。西江即江南西道，王仲舒除江南西道觀察使在元和十五年六月，長慶三年十一月卒於任。
陸洿，長慶四年四月以試大理寺評事徵爲左拾遺册府元龜卷九八。寶曆二年，爲浙東觀察使元稹從事會稽志卷一六，大和三年官右拾遺寶刻叢編卷一五。除司勳郎中陸洿韋府君墓誌銘，拓片見北圖藏拓第三一册，大和末棄官隱吴中新唐書卷二三歐陽秬傳。試大理寺評事應爲陸洿爲王仲舒從事時所帶朝銜，長慶三年十一月仲舒卒，幕散，陸洿遂入朝。
西山，方輿勝覽卷一九引余安道記：「西山在南昌縣西四十里，巖岫四出，千峰北來，嵐光染空，高二千丈，屬連三百里。水經云有天寶洞天。」太平廣記卷一四引十二真君傳曰：「許真君以東晉孝武帝太康二年八月一日於洪州西山，舉家四十二口拔宅上昇而去，惟有石函、藥臼各一所，車轂一具，與真君所御錦帳，復自雲中墮於故宅。鄉人因於其地置遊帷觀焉。」
滫水，即脩水。明一統志卷五二云：「修水在建昌縣治南……郭璞云：“有水名脩，有魚名鯈，天下大亂，此地無憂。”」
蘭省，謂秘書省。文苑英華卷六三九張次宗薦觀察判官陸暢請章服狀：「陸暢前任秘書丞。」
新唐書卷八三公主傳：「順宗女雲安公主……下嫁劉士涇」。劉士涇，涇原節度使劉昌子，元和中尚主，官大理少卿，長慶元年遷太僕卿。舊唐書卷一五二、新唐書卷一七有傳。
宋若昭，貝州人，宋庭芬女，姐妹五人，若莘、若昭、若倫、若憲、若荀。貞元四年，昭義節度使李抱真表薦，德宗俱招入宫，呼爲女學士。憲、穆、敬三帝皆呼爲先生，六宫嬪媛、諸王、公主、駙馬皆師之。舊唐書卷五二、新唐書卷七七有傳，事蹟又見宋若昭墓誌拓片待刊。姐妹五人無若蘭，當有傳誤。宋考功謂宋之問，據舊唐書卷一九本傳，宋之問虢州弘農人，與宋若昭姐妹非同族。
致仕尚書白舍人，初到錢塘，令訪牡丹花，獨開元寺僧惠澄，近於京師得此花栽，始植於庭，欄圈甚密，他處未之有也。時春景方深，惠澄設油幕以覆其上，牡丹自此東越分而種之也。會徐凝自富春來，未識白公，先題詩曰：「此花南地知難種，慚愧僧閑用意栽。海燕解憐頻睥睨，胡蜂未識更徘徊。虚生芍藥徒勞妒，羞殺玫瑰不敢開。唯有數苞紅幞在，含芳只待舍人來。」白尋到寺看花，乃命徐生同醉而歸。時張祜榜舟而至，甚若疎誕。然張、徐二生未之習隱，各希首薦焉。中舍曰：「二君論文，若廉、白之鬭鼠穴，勝負在於一戰也。」遂試長劍倚天外賦、餘霞散成綺詩。試訖解送，以凝爲元，祜其次耳。張曰：「祜詩有“地勢遥尊岳，河流側讓關。”多士以陳後主“日月光天德，山河壯帝居。”此徒有前名矣。又祜題金山寺詩曰：此寺大江之中。“樹影中流見，鐘聲兩岸聞。”雖綦毋潛云“塔影掛青漢，鐘聲和白雲”此句未爲佳也。」祜觀獵四句及宫詞，白公曰：「張三作獵詩，以較王右丞，予則未敢優劣也。」王維詩曰：「風勁角弓鳴，將軍獵渭城。草枯鷹眼疾，雪盡馬蹄輕。忽過新豐戍，還歸細柳營。迴看失雁處，千里暮雲平。」張祜詩曰：「曉出禁城東，分圍淺草中。紅旗開向日，白馬驟臨風。背手抽金鏃，翻身控角弓。萬人齊指處，一雁落寒空。」白公又以「宫詞四句之中皆數對，何足奇乎。然無徐生云“今古長如白練飛，一條界破青山色”。」徐凝賦曰：「譙周室裏，定游、夏於立、虔；馬守帷中，分易、禮於盧、鄭。如我明公薦，豈唯偏黨乎？」張祜曰：「虞韶九奏，非瑞馬之至音；荆玉三投，佇良工之必鑒。且鴻鍾運擊，瓦缶雷鳴，榮辱糾繩，復何定分？」祜遂行歌而邁，凝亦鼓枻而歸。自是二生終身偃仰，不隨鄉賦者乎。先是，李補闕林宗、杜殿中牧，與白公輦下較文，具言元、白詩體舛雜，而爲清苦者見嗤，因兹有恨也。白爲河南尹，李爲河南令，道上相遇，尹乃乘馬，令則肩輿，似乖趨事之禮。嘗謂樂天爲「囁嚅公」，聞者皆笑，樂天之名稍減矣。白尹曰：「李直木，林宗字也。吾之猶子也，其鋒不可當。」後杜舍人之守秋浦，與張生爲詩酒之交，酷吟祜宫詞，亦知錢塘之歲，白有非祜之論，懷不平之色，爲詩二首以高之曰：「誰人得似張公子，千首詩輕萬户侯。」又云：「如何故國三千里，虚唱歌詞滿六宫。」張君詩曰：「故國三千里，深宫二十年。一聲河滿子，雙淚落君前。」此歌宫娥諷念思鄉，而起長門之思也。祜復遊甘露寺，觀前盧肇先輩題處曰：「不謂三吴經此詩人也。」祜曰：「日月光先到，山川勢盡來。」盧曰：「地從京口斷，山到海門回。」因而仰伏，願交於此士矣。
白馬驟臨風「臨」，王本、袁本、褚本、稗海本、四庫本作「迎」。
一條界破青山色「界」，原作「解」，據王本、袁本、褚本、稗海本、太平廣記卷一九九、唐語林卷三、唐詩紀事卷五二改。
自是二生終身偃仰「自是」二字原闕，據稗海本、太平廣記卷一九九、唐語林卷三、唐詩紀事卷五二補。
李直木「木」，原作「水」，據王本、袁本、褚本、稗海本、太平廣記卷一九九、唐語林卷三改。
吾之猶子也「猶子」，王本、袁本、褚本、稗海本、太平廣記卷一九九、唐語林卷三作「猘子」。
白有非祜之論「白有非祜」，原作「自有非」，據稗海本、謝本、王本、稗海本、太平廣記卷一九九、唐詩紀事卷五二改。
白居易長慶二年七月自中書舍人除杭州刺史舊唐書卷一六穆宗紀，會昌二年以刑部尚書致仕舊唐書卷一六六本傳。
武林梵志卷一：「開元寺在鳯山門内。」文苑英華卷八六李華杭州開元寺新塔碑：「杭州開元寺，梁天監四年豫州刺史譙郡戴朔捨宅爲寺，寺號方興……至開元二十六年改爲開元寺。」按寺即武后時杭州所置大雲寺，唐會要卷四八：「天授元年十月二十九日，兩京及天下諸州各置大雲寺一所，至開元二十六年六月一日並改爲開元寺。」
酉陽雜俎卷一九：「謝康樂集中言竹間水際多牡丹。」似唐前江南自有牡丹。然白居易看惲家牡丹花戲贈李二十白氏長慶集卷一三云：「人人散後君須看，歸到江南無此花」，則唐時江南牡丹不盛。
徐凝，睦州人，以布衣終，墓在杭州新城縣桐峴鄉咸淳臨安志卷八七。徐凝有寄白司馬詩，約作於元和末白居易貶江州司馬時，則徐凝與白居易此前已有往還。
時張祜亦有題詩，全芳備祖前集卷二引其杭州開元寺牡丹詩云：「濃豔初開小藥欄，人人惆悵出長安。風流却是錢塘守，不踏紅塵見牡丹。」
張祜，字承吉，新唐書卷六藝文志注，寓居蘇州，後徙居丹陽松陵集卷九顔萱過張祜處士丹陽故居。早年浪遊，元和十五年，令狐楚爲天平軍節度使，表薦之，祜遂即遊長安，爲元稹所抑唐摭言卷一一，次年東遊。錢塘求薦未成，屢舉進士不第，以布衣終于丹陽顔萱過張祜處士丹陽故居。
太平御覽卷三四四引宋玉大言賦曰：「長劍倚天外。」文選卷二七謝朓晩登三山還望京邑：「餘霞散成綺，澄江静如練。」
太平寰宇記卷八九：「金山澤心寺在城東南揚子江中。按圖經云：本名浮玉山，因頭陀開山得金，故名金山寺。詩人多留題。」
此句出綦毋潛題靈隱寺山頂禪院，河嶽英靈集卷中收録，殷璠評曰：「拾遺詩舉體清秀，蕭蕭跨俗。……又如“鐘聲和白雲”，歷代未有。」
晉書卷九一文立傳：「文立……師事譙周，門人以立爲顔回，陳壽、李虔爲游、夏。」
後漢書卷六上馬融傳：「融才高博洽，爲世通儒，教養諸生，常有千數，涿郡盧植、北海鄭玄皆其徒也。……常坐高堂，施絳紗帳，前授生徒，後列女樂。」
白居易爲河南尹在大和四年十二月至大和七年三月舊唐書卷一七下文宗紀下。李林宗，大和六年至七年三月爲河南縣令，因賤買市人縑帛，坐贓貶。册府元龜卷七七。
舊唐書卷一四七杜牧傳：「授宣州團練判官、殿中侍御史内供奉。」時在開成二年杜牧樊川文集卷一六上宰相求湖州第二啟。
杜牧唐故平盧軍節度巡官隴西李府君墓誌銘樊川文集卷九：「李戡嘗曰：“……嘗痛自元和已來，有元白詩者，纖艶不逞，非莊士雅人，多爲其所破壞，流於民間，疏于屏壁，子父女母，交口教授，淫言媟語，冬寒夏熱，入人肌骨，不可除去。”」
白居易自大和四年十二月至大和七年四月爲河南尹舊唐書卷一七下文宗紀下，與李林宗爲河南令時間相值。
唐會要卷五七：「儀制令：諸文武官隔品，卑者皆拜，其准令應致敬，而非相統属者則不拜。致敬之式，在途則歛馬側立。」肩輿，又稱擔子。唐代官員出入騎馬，擔子使用多有限制，如唐會要卷三一載開成五年規定「其常參官或諸司長史，品秩高者，有疾及筋力綿怯，不能控馭，望許牒臺暫乘擔子，患損勒停。」河南令肩輿出行，本不合制，道遇長官，未加禮敬，更屬違令。
舊唐書卷一五五竇群傳：「群性温雅，多不能持論，士友言議之際，吻動而不發。白居易等目爲“囁嚅翁”。」
新唐書卷七上宗室世系表上有李林甫兄林宗，字直木，非此所謂「李林宗」者，「字直木」當係傳誤。
秋浦，指池州。舊唐書卷四地理志三：「池州下，隋宣城郡之秋浦縣。」杜牧任池州刺史在會昌四年九月至六年九月參唐才子傳校箋第三册第一九八頁。
唐詩紀事卷五二：「樂天薦徐凝，屈張祜，論者至今鬱鬱，或歸白之妒才也。」
張承吉集卷四孟才人歎序曰：「武宗皇帝疾篤，遷便殿，孟才人以歌笙獲寵者，密侍其右。上目之曰：“吾當不諱，爾何爲哉。”指笙囊泣曰：“請以此就縊。”上憫然。復曰：“妾嘗藝歌，請對上歌一曲，以泄其憤。”上以懇許之，乃歌一聲河滿子，氣亟立殞。上令醫候之，曰：“脈尚温而腸已絶。”……進士高璩登第年宴，傳於禁伶。明年秋，貢士文多以爲之目。大中三年，遇高於由拳，哀話於余，聊爲興歎。」詩曰：「偶因歌態詠嬌嚬，傳唱宫中十二春。却爲一聲河滿子，下泉須弔舊才人。」
太平寰宇記卷八九：「甘露寺在丹徒縣城東角土山上，下臨大江……詩人多留題，唯盧肇云：“地從京口斷，山到海門迴”；張祜云：“日月光先到，江山勢盡來”；周樸云：“幾連揚子霧，獨倚潤州城”；孫魴云：“地拱千尋險，天垂四面青”。」景定建康志卷四六引記略曰：「考圖志，此山得名于晉永嘉中，名甘露寺。」李德裕大和三年重修唐文續拾卷六李德裕甘露寺重瘞舍利記。
唐摭言卷二：「白樂天典杭州，江東進士多奔杭取解。時張祜自負詩名，以首冠爲己任。既而徐凝後至。會郡中有宴，樂天諷二子矛盾。祜曰：“僕爲解元，宜矣。”凝曰：“君有何嘉句？”祜曰：“甘露寺詩有「日月光先到，山河勢盡來」。又金山寺詩有「樹影中流見，鐘聲兩岸聞」。”凝曰：“善則善矣，奈無野人句云「千古長如白練飛，一條界破青山色。」”祜愕然不對。於是一座盡傾，凝奪之矣。」
崔涯者，吴楚之狂生也，與張祜齊名，每題一詩於倡肆，無不誦之於衢路，譽之則車馬繼來，毁之則杯盤失錯。嘲曰：「雖得蘇方木，猶貪玳瑁皮。懷胎十個月，生下崑崙兒。」又「布袍披襖火燒氊，紙補箜篌麻接弦。更着一雙皮屐子，紇梯紇榻出門前。」又嘲李端端：「黄昏不語不知行，鼻似煙窗耳似鐺。獨把象牙梳插鬢，崑崙山上月初生。」端端得此詩，憂心如病，使院飲迴，遥見二子，躡屐而行，乃道傍再拜兢灼曰：「端端祗候三郎、六郎，伏望哀之。」又重贈一絶句粉飾之，於是大賈居豪，競臻其户。或戲之曰：「李家娘子，纔出墨池，便登雪嶺，何期一日，黑白不均！」紅樓以爲倡樂，無不畏其嘲謔也。祜、涯久在維揚，天下晏清，篇詞縱逸，貴達欽憚，呼吸風生，暢此時之意也。贈詩曰：「覓得黄騮被繡鞍，善和坊裏取端端。揚州近日渾成差，一朵能行白牡丹。」雜嘲二首：「二年不到宋家東，阿母深居僻巷中。含淚向人羞不語，琵琶弦斷倚屏風。」「日暮迎來畫閣中，百年心事一宵同。寒雞鼓翼紗窗外，已覺恩情逐曉風。」又悼妓詩曰：「赤板橋西小竹籬，槿花還似去年時。淡黄衫子都無也，腸斷丁香畫雀兒。」
崔生之妻雍氏者，乃揚州總效之女也，儀質閑雅，夫婦甚睦。雍族以崔郎甚有詩名，資贍每厚。崔生常於飲食之處，略無裨敬之顔，但呼妻父「雍老」而已。雍久之而不能容，勃然杖劍，呼女而出，謂崔秀才曰：「某河朔之人，唯襲弓馬，養女合嫁軍門，徒慕士流之德。小女違公，不可别醮，便令出家。汝若不從，吾當揮劍！」立令涯妻剃髮爲尼。涯方悲泣悔過，雍亦不聽分疏，親戚揮慟，别易會難。涯不得已，裁詩留贈，至今江浦離愁，莫不吟諷是詩而惜别也。詩曰：「隴上流泉隴下分，斷腸嗚咽不堪聞。姮娥一日宫中去，巫峽千秋空白雲。」
更着一雙皮屐子「子」，原作「了」，據王本、袁本、褚本、稗海本、四庫本、太平廣記卷二五六、類説卷四一、詩話總龜卷四一改。
崔涯，行六，郡望博陵，進士不第，久客揚州，以布衣終桂苑叢談崔張自稱俠。
桂苑叢談崔張自稱俠：「進士崔涯、張祜下第後多遊江淮，常嗜酒，侮謔時輩，或乘飲興，即自稱豪俠。二子好尚既同，相與甚洽。崔因醉作俠士詩云：“太行嶺上三尺雪，崔涯袖中三尺鐵。一朝若遇有心人，出門便與妻兒别。”由是往往播在人口。崔、張真俠士也，以此人多設酒饌待之，得以互相推許。」
兢灼，戒懼焦灼貌，唐人表章中習語。杜甫爲夔府柏都督謝上表杜詩詳注卷二五：「限以所領，未遑謁對，無任兢灼之極。」又文苑英華卷五九一常衮謝兄授秘書省著作郎表：「臣待罪兢灼，啟處不遑。」
鑑誡録卷七：「會昌四年，李相公紳節鎮淮南日，所爲尊貴，薄於布衣……張祜與崔涯同寄府下，前後廉問，嚮祜詩名，悉蒙禮重，獨李到鎮不得見焉。祜遂修刺謁之，銜題詩“釣鼇客”……相國遂令延入，怒其狂誕，欲於言下挫之……問曰：“秀才既解釣鼇，以何物爲竿？”祜對曰：“用長虹爲竿。”又問曰：“以何物爲鈎？”曰：“以初月爲鈎。”又問曰：“以何物爲餌？”曰：“用唐朝李相公爲餌。”相公良久思之曰：“用予爲餌，釣亦不難致。”遂命酒對斟，言笑竟日，憐祜觸物善對，遂爲詩酒之知。」
唐將門兵家一般婚配於其同儕之家。北夢瑣言卷三：「李太師光顔，以大勳康國，品位穹崇。愛女未聘，幕僚謂其必選佳壻，因從容語次，盛譽一鄭秀才，詞學門閥，人韻風流異常，冀太師以子妻之。他日又言之。太師謝幕僚曰：“李光顔一健兒也，遭遇多難，偶立微功，豈可妄求名族，以掇流言乎。某已選得一佳壻，諸賢未見。”乃召一客司小將，指之曰：“此即某女之匹也。”」
李相公林甫，當開元之際，與巷陌交通，權等人主，天下之能名，須出其門也，如不稱意者，必遭竄逐之禍，雖楊國忠之盛，未得侔焉。其姬愛之衆，皆不勝其珠翠。嘗賜宫娥二人，一者潛歸私家，經旬方還，相公亦乃不知。其榮顯，謂之右座相公，軒蓋諸侯，見者如履冰谷。舉子尉遲匡，幽并耿概之士也，以頻年不第，投書於右座，皆擊刺之説。匡有暮行潼關之作云：「明月飛出海，黄河流上天。」又觀内人樓上踏歌曰：「芙蓉初出水，桃李總無言。」又塞上曲云：「夜夜月爲青塚鏡，年年雪作黑山花。」相公鑒此句曰：「得非才子乎？若使匡伏恨銜冤，不假陶鑄之力，則從四夷八蠻，分爲左袵矣！豈爲進人乎？豈爲賢相乎？」及得相見，右座曰：「有一蕭穎士，既叨科第，輕時縱酒，不遵名教，嘗忤吏部王尚書丘，然以文識該通，孰爲其敵。君子不遺其言，幾至鞭撲。子之詩篇，幸未方於穎士，且吾之名，復異於王公，言王吏部。重欲相干，三思可矣。」匡知右座見怒，惶怖而趨出，恓屑無依，退歸林墅，罷甯戚之高歌，效約成之獨樂，登山臨水，勞灼灼之音焉。且李君之爲輔翊，妒賢害能，太平之基，因而覆餗也。昔重華登用，進二八於明君；姬旦爲相，述四人於少主。故行流殛之刑，成吐握之美，乃帝子之股肱，萬方之軌度也。若李丞相，恣行殘賊，不慕姚、姬，非唯其殃，乃其宜矣。
桃李總無言「總」，原作「忽」，據王本、袁本、褚本、稗海本、四庫本改。
李林甫，宗室疏屬，開元二十二年代張九齡爲相。舊唐書卷一六、新唐書卷二二三有傳。舊唐書本傳：「林甫多與中貴人善……朝廷受主恩顧不由其門，則構成其罪；與之善者，雖厮養下士，盡至榮寵。」
楊國忠，本名釗，蒲州永樂人，張易之甥，楊貴妃從祖兄，天寶十一載，李林甫卒，代爲右相，以貴妃有寵，貴盛弄權。安史亂起，被殺。舊唐書卷一六、新唐書卷二六有傳。
舊唐書李林甫傳：「城東有薛王别墅……玄宗特以賜之，及女樂二部。……林甫晚年溺於聲妓，姬侍盈房。」
舊唐書卷四二職官志：「天寶元年二月，侍中改爲左相，中書令改爲右相。」舊唐書李林甫傳：「天寶改易官名，爲右相。」因話録卷五：「李林甫姦邪陰賊，妬嫉賢能，至于善守章程，深得宰相之體。當時雖正直有名之士多被搆害，而守尋常仕進者各獲其分，至今人有以“右座”呼之而不名也，非其在下有感之者乎。」
新唐書卷二二五安禄山傳：「李林甫以宰相貴甚，群臣無敢鈞禮……王鉷亦位大夫，林甫見鉷，鉷趨拜卑約。禄山惕然，不覺自罄折。林甫與語，揣其意，迎剖其端，禄山大駭，以爲神，每見，雖盛寒必流汗。」
蕭穎士，字茂挺，行十，梁鄱陽王七世孫，潁州汝陰人，開元二十三年登進士第。舊唐書卷一九下、新唐書卷二二有傳。
王丘，字仲山，相州安陽人，年十一，以童子舉擢第，弱冠制科登第。歷官考功員外郎、吏部侍郎，典選累年，號爲得人。以禮部尚書致仕。天寶二年卒。舊唐書卷一、新唐書卷一二九有傳。明皇雜録卷上：「蕭穎士開元二十三年及第，恃才傲物，漫無與比。常自携一壺，逐勝郊野。偶憩於逆旅，獨酌獨吟。會有風雨暴至，有紫衣老人，領一小僮避雨於此。穎士見其散冗，頗肆陵侮。逡巡，風定雨霽，車馬卒至。老人上馬，呵殿而去。穎士倉忙覘之。左右曰：“吏部王尚書名丘。”初，蕭穎士常造門，未之面，極驚愕。明日具長牋造門謝。丘命引至廡下，坐責之，且曰：“所恨與子非親屬，當庭訓之耳。”頃曰：“子負文學之名，踞忽如此，止於一第乎。”穎士終揚州功曹。」按王丘未任吏部尚書，當係禮部尚書之傳誤。
舊唐書蕭穎士傳：「李林甫採其名，欲拔用之，乃召見。時穎士寓居廣陵，母喪，即縗麻而詣京師，徑謁林甫於政事省。林甫素不識，遽見縗麻，大惡之，即令斥去。穎士大忿，乃爲伐櫻桃賦以刺林甫。」
吕氏春秋卷一九舉難：「甯戚欲干齊桓公，窮困無以自進，於是爲商旅，將任車以至齊，暮宿於郭門之外。桓公郊迎客，夜開門，辟任車，爝火甚盛，從者甚衆。甯戚飯牛居車下，望桓公而悲，擊牛角疾歌。桓公聞之，撫其僕之手曰：“異哉之歌者，非常人也。”命後車載之。」
尚書大誥：「周公曰：“今之明日，四國人賢者有十夫來翼佐我周，用撫安武事，謀立其功。”」
尚書舜典：「舜流共工於幽州……放驩兜於崇山……竄三苗於三危……殛鯀於羽山。」
史記卷三三魯周公世家：「周公戒伯禽曰：“……我一沐三捉髮，一飯三吐哺，起以待士，猶恐失天下之賢人。”」
舊唐書卷九玄宗紀下：「天寶十一載十一月乙卯，尚書左僕射兼右相、晉國公李林甫薨於行在所。……十二載……二月……癸未，追削故右相李林甫在身官爵。男將作監岫、宗黨李復道等五十人皆流貶，國忠誣奏林甫陰結叛胡阿布思故也。」
徐侍郎安貞，久居中書省，常參李右丞議，恐其罪累，乃逃隱衡山嶽寺，爲東林掇蔬行者，而喑啞不言者數年。後值修建佛殿，僧中選善書者題其梁，以二三人矣，而徐行者跨過。掌事怒，以杖連擊其背。行者乃畫地曰：「某口雖不言，昔年曾學大書也，乞試之。」及試，乃題數行，群僧皆悦服，因遣盡書之。時李北海邕遊嶽過寺，觀其題處，曰：「不知徐公在此。」乃召至，握手而言曰：「朝列於公已息論矣。」遂解其布褐，飾以簪裳。僧嘗杖擊者，潛匿無地。徐謂邕曰：「吾恐逢非罪，遯迹深山。凡庸僧輩，安能識我？汝無責也。」江夏公因戲之云：「徐侍郎曾吟：“峴山思駐馬，漢水憶迴舟。」又“暮雨衣猶濕，春風帆正開”。」徐曰：「喑啞之日，時亦默而誦之。」二聯乃安貞佳句也。因同載北歸，止潭州，察使水亭相迓。徐侍郎指李北海呼曰：「行者瀟湘逢故人，得隨歸客，止乎汀洲之娱，若幽谷之睹太陽者矣。不然委頓巖谷，卒於寺隸也。」
徐侍郎原作「徐郎」，據王本、袁本、褚本、稗海本、四庫本補。
暮雨衣猶濕「衣」，原作「水」，據袁本、褚本、唐詩紀事卷二五改，王本、稗海本、四庫本作「夜」。
徐安貞，初名楚璧，衢州龍丘人，應制舉，一歲三擢甲科，開元中爲中書舍人、集賢院學士，累遷中書侍郎，天寶初卒。舊唐書卷一九中、新唐書卷二有傳。
李右丞指李林甫，「右丞」疑當作「右相」或「右座」。按李林甫卒於天寶十一載，次年二月，楊國忠誣其謀逆，追奪在身官爵舊唐書卷九玄宗紀下。徐安貞天寶三載以中書侍郎身份隨李林甫册封信王盧妃唐大詔令集卷四册信王盧妃制，此後事蹟未見載籍，或不久後即去世，應未及見李林甫身後得罪。宋范致明岳陽風土記：「平江有……徐安貞墳塔，在下臺。」隆慶岳州府志卷九平江縣載徐安貞墓「在三都石陂洞，近回頭寺」平江，即唐之岳州昌江縣，地在衡山經潭州北歸長安的交通線左近。徐安貞故鄉在今浙江蘭溪縣，宋初尚有其讀書臺太平寰宇記卷九七，去世後葬岳州，當有緣故，此條所載或有依據。
衡山嶽寺，疑指衡嶽寺。驂鸞録：「衡嶽寺在前西集賢峰下。」韓愈有謁衡嶽廟遂宿嶽寺題門樓詩韓昌黎先生文集卷三。
李邕，字泰和，江夏人，李善子，少知名。天寶初，爲汲郡、北海太守。六載，爲李林甫授意杖殺。舊唐書卷一九中、新唐書卷二二有傳，今存李昂所撰墓誌圖版刊隋唐五代墓誌彙編洛陽卷第十二册。天寶年間，李邕似未至湖南一帶。
察使，指按察使，睿宗景雲二年，初置十道按察使，開元元年罷，二年復置舊唐書卷七睿宗紀、卷八玄宗紀上，開元二十一年又分天下爲十五道舊唐書卷三八地理志，衡州爲江南西道按察區。
雲溪子素聞三鄉之詠，悵然未明其所自也，洎得吴郡陸君貞洞，或紀其年代而不知者矣，用序乎。然群書有無名氏，樂府集無名詩。今簡陸君之意，詩序亦云姓字隱而不書。夫序者，述作之本意，編其舊序，是詩繼和者多，不能徧録，略舉十餘篇以次之。無名序曰：「余本若耶溪東，與同志者二三，紉蘭佩蕙，每貪幽閑之境，玩花光於松月之亭，竟晝綿宵，往往忘倦。洎乎初笄，至於五换星霜矣。自後不得已，從良人西入函關，寓居晉昌里第。其居也，門絶囂塵，花木叢翠，東西鄰二佛宫，皆上國勝遊之最，伺其閑寂，因遊覽焉，亦不辜一時之風月也。不意良人已矣，邈然無依。帝里芳春，弔影東邁。涉滻水，歷渭川，背終南，陟太華，經虢略，抵陝郊，挹嘉祥之清流，面女几之蒼翠，凡經過之所，皆曩昔讌笑之地，綢繆之所。銜冤茹歎，舉目魂銷，雖殘骸尚存，而精爽都失，假使潘岳復生，無以悼其幽思也。遂命筆聊題，終不能滌其懷抱，絶筆慟哭而去。以翰墨非婦人女子之事，名字是故隱而不書。時會昌壬戌歲仲春十九日。」又賦詩曰：「昔逐良人西入關，良人身殁妾空還。謝娘衛女不相待，爲雨爲雲過此山。」和詩十一首：進士陸貞洞：「惆悵殘花怨暮春，孤鸞舞鏡倍傷神。清詞好個干人事，疑是文姬第二身。」同前，王祝：「女几山前嵐氣低，佳人留恨此中題。不知雲雨歸何處，空使王孫見即迷。」劉谷：「蘭蕙芬芳見玉姿，路傍花笑景遲遲。苧蘿山下無窮意，併在三鄉惜别時。」王滌：「浣沙遊女出關東，舊迹新詞一夢中。槐陌柳亭何限事，年年迴首向春風。」李昌鄴：「紅粉蕭娘手自題，分明幽怨發雲閨。不應更學文君去，泣向殘花歸剡溪。」王碩：「無姓無名越水濱，芳詞空怨路傍人。莫教才子偏惆悵，宋玉東家是舊鄰。」李縞：「會稽王謝兩風流，王子沉淪謝女愁。歸思若隨文字在，路傍空爲感千秋。」張綺：「洛川依舊好風光，蓮帳無因見女郎。雲雨散來音信斷，此生遺恨寄三鄉。」高衢：「南北千山與萬山，軒車誰不思鄉關。獨留芳翰悲前跡，陌上恐傷桃李顔。」韋冰：「來時歡笑去時哀，家國迢迢向越臺。待寫百年幽思盡，故宫流水莫相催。」五言：復睹三鄉題處留贈，賈馳：「壁古字未滅，聲長響不絶。蕙質本如雲，松心應耐雪。耿耿離幽谷，悠悠望歐越。杞婦哭夫時，城崩無此説。」
